<檔 n="taixu32.xml">
<平裝 id="63"/>
<精裝 id="32"/>
<編 n="20" t="類,文">第二十編　詩存</編>
<頁 id="32p1"/>
<類>《詩集》</類>
<文 l="詩集." t="詩.">潮音草舍詩存</文>
　　──丙午至戊寅──

<詩>登太白山呈八指頭陀(丙午)</詩>
巍巍一太白，獨冠萬山雄！雲壓金峨白，霞蒸玉几紅；
松杉青掩映，巖石碧玲瓏。苦行感星宿，深林湧梵宮；
鐘聲流遠籟，花雨散遙空。大法宏臨濟，單傳繼少崧；
甬中稱佛地，宇內仰禪宗。棒喝誰能會，諸方拜下風。

<詩>遊玲瓏巖</詩>
危峰插半空，巖石峙玲瓏；煙樹迷春洞，雲林送晚鐘；
鹿鳴青巘外，猿嘯翠微中:一段天然境，優游興不窮。

<詩>雨後同八指頭陀作</詩>
雨過秋山淨，寒生夜月微；老禪從定起，渾欲著棉衣。
<頁 id="32p2"/>

<詩>圓瑛禪兄由天童寄詠梅詩至和韻答之</詩>
寒月照禪床，清輝冷襲裳；溪聲流日夜，梅萼綻風霜；
未睹三分白，先聞一段香。禪心澹無著，消息露堂堂。

<詩>次八指頭陀聞江北水災韻</詩>
客自江北來，未言淚先垂，為述災荒狀，慘然異恆時。
斗金易斗粟，一粟一珠璣；眼看秋收至，聊以慰衷私。
波臣復為虐，橫流淹沒之；舍宅皆無存，飄泊失所棲。
一片渺茫裏，四顧絕煙炊；哀哀懷中孩，號號向母啼，
哭聲震天地，死生悲別離！死者葬魚鱉，生者熬寒飢；
貿男并鬻女，博得升斗貲；隔日糧又盡，空腸轉若雷。
輾轉殞溝壑，誰為掩其尸？髑髏棄荒野，祇供禽獸肥。
斯民亦何辜？上天胡不慈？我憫饑饉苦，欲化稻梁施！
嗟茲眾苦宅，滿目皆瘡痍，未能出三界，低徊空自悲！

<詩>山樓曉望</詩>
危樓插半空，倚眺最高峰，樹鎖朝煙碧，山含旭日紅。
<頁 id="32p3"/>

<詩>松徑聞鐘</詩>
禪關五里植青松，遠寺朦朧薄霧封；獨有耳根無隔閡，又聞送到一聲鐘。

<詩>即事</詩>
鳩喚庭前鵲噪林，問誰算得定陰晴？祇看太白峰頭上，已積浮雲數丈深。

<詩>入太白山口占</詩>
青松萬樹鎖禪關，迷徑樵夫入未還；修到白雲知幾世，尋常出沒不離山。

<詩>度夏天童寺</詩>
入夏苦炎鬱，安禪太白峰。懸崖千丈瀑，空谷一聲鐘。
靜夜宜明月，芳鄰是古松；尋源臨絕巘，洗缽一驚龍。

<詩>和昱山巖居韻(丁未)</詩>
深宵定起欲三更，獨坐蒲團對月明，最愛石窗虛不掩，清光寒映佛前燈。

<詩>和八指頭陀月夜泛太湖</詩>
<頁 id="32p4"/>
乘興攜禪侶，扁舟泛太湖；潮痕平兩岸，水勢匯三吳；
月皓沙彌淨，風恬浪不麤；扣舷聊自詠，此樂世間無。

<詩>和圓瑛禪兄返閩韻</詩>
為感秋空雁字橫，十年遊倦賦歸程；應憐聽慣他鄉語，反覺驚聞故土聲。
遨遊不復計春秋，靜夜回思往事悠；贏得半肩詩卷返，甬江重取木杯浮。
兩岸蘆花照眼秋，孤猿長嘯韻悠悠，江楓搖落蘋蘩白，夜泊扁舟古渡頭。
海濤怒作湧崟巒，萬頃蒼茫眼界寬，鷺島虎溪名勝蹟，詩痕披當畫圖看。

<詩>秋雨與昱山作</詩>
彫寥九月秋，惆悵霏霏雨；蕭瑟暮林寒，蓬茸荒草腐；
傷將佛日蒙，思揭魔雲睹；耹彼滴無停，惱人心最苦。

<詩>重九登高與池蓮昱山同作</詩>
<頁 id="32p5"/>
識得蒼狗幻，浮生誠如寄，忽忽光陰幾，童年耄易至。
春冬秋夏四，時時物景異，重陽今已蒞，佳節寧忍棄！
且為引朋類，躡屩破冥翠。霏霏寒葉墜，群山如醉睡；
搜尋窮幽邃，空谷驚魑魅。行行巖岫次，各契煙霞志；
嗟彼役名利，辜負逍遙地。

<詩>讀憨山夢遊集</詩>
寒月一輪天外墮，等閑把斷死生條，混融法界空諸有，教義禪宗一杖挑。

<詩>足成古句二首</詩>
遁世翛然脫俗塵，優游惟與水雲親。心虛不慕朝中貴，道大寧憂缽內貧！
千里關山兩芒屐，半瓢風月一閑身；(古句)于徐自適煙霞性，往返天台雁宕頻。
汗漫九垓上，踽踽已忘秋。一缽千家飯，孤身萬里遊。
(古句)裁雲持衲補，渡海取杯浮。了卻看山願，天涯足跡周。

<詩>秋杪書懷</詩>
竹愈清臞人愈瘦，吟魂憔悴詩難就；階砌寒蛩劇可憐，嗚咽猶自鳴宵晝。
憶昔豔春候，芳草成茵鋪錦綉；
炎炎盛夏時，手摘芙蕖香滿袖，秋來靈巖攀，古桂野菊開巖岫；
而今一一凋零盡，回首不禁生感嘆！
<頁 id="32p6"/>
忽聞山鬼在旁揶揄笑，嗤君徒探三藏妙，幻境尚未知，焉能窺玄奧？
不見云：萬法咸從妄識熏，變成種種顛倒相，陰陽遷流寒暑分，
　　　　一切形聲無非自心之影響，是以譬之乾城兼鏡象，
　　　　達者於此不追想。
吾聞其言確且切，冷地回思思亦絕，吁嗟乎！
物理榮與枯，心外原是無；迷頭認影枉為境界風所驅。
莫更道木樨秋香，芙蓉冬妍！請觀天上月，今年何減昔年圓？

<詩>自題小影</詩>
十分相似幻耶真？普印千江月一輪。我不是渠渠即我，身離於影影同身。
幾時剃染成僧相？何處丹青著色塵？萬法了知皆意象，不妨呼作假名人。

<詩>和圓瑛兄閩海舟次韻</詩>
偏覺月光今夜清，披襟小立嫩寒生。參差兩岸荻蘆白，灼爍一江星斗明；
笛裏離愁吹不盡，舟中淺睡夢難成。每逢客路頻思返，返得家鄉更悄情。

<詩>讀六祖壇經</詩>
<頁 id="32p7"/>
漫道盧能不識丁，壇經最著祖門庭，講堂妙釋風幡諍，終古光輝麗日星。

<詩>寄陸鎮亭翰林用圓瑛兄韻</詩>
欣從箋錦挹清光，綺似雲霞冷似霜；儒雅風流近寥落，唯公詩卷發奇香！
筆筦城髡硯積灰，吟懷今被好詩催；學他賈島騎驢背，一手為敲一手推。

<詩>偶成</詩>
灰飛葭琯又將春，學道依稀未識真；唯佛能知因念佛，無塵可出始超塵。
夢中悟夢重迷夢，身外非身恰是身；漸已當前無一物，白雲空翠冷相親。
各有蒼蒼一塊天，青巖冷抱白雲眠；浮華我不懷榮辱，明月何須計缺圓！
山裏尋山山合笑，影中顧影影相憐；虛空突出金剛眼，覺後空空無大千。

<詩>曉行</詩>
出門猶自問西東，笑我無端入路中，隔岸蘆花飛欲盡，朝霞引著一輪紅。

<詩>初晴即景</詩>
<頁 id="32p8"/>
浮雲散盡見峰巒，煖坐蒲團任意觀，竹翠松青無限景，誰能收拾上毫端！

<詩>冬暮舟過九折巖</詩>
一舸衝波上，行經九折巖；篙頭三尺濕，峰髻一輪銜。
微韻生寒溜，斜風橫片帆；蒹葭盈兩岸，望似白雲緘。

<詩>舟中莫夜</詩>
滴殘更漏夢闌珊，兩岸烏啼入耳酸；起看繁霜白蓬背，冷冷水逼一燈寒。

<詩>舟過汶溪</詩>
野航過我此三回，已是薰風欲放梅；文種宅知何處是？武陵溪色費疑猜。
一灣水入山中去，兩岸山移水底來；轉憶前番秋夜好，蘆花映著月明開。

<詩>清溪晚眺</詩>
山臞皆露骨，水冷欲生皮；叉手風前立，婆娑戰不支。

<詩>和雲泉慨世詩(戊申)</詩>
<頁 id="32p9"/>
世亂乘桴浮海遊，幾年鴻爪九垓周。臨風一灑憂時淚，吐氣將為澤國湫；
寶劍騰輝無限意，金甌欲缺不勝愁；圖南未展垂天翼，惆悵茫茫五大洲！

<詩>即事</詩>
今早雨還今晚晴，涼階唧唧亂蟲聲，秋雲淡白山青紫，且坐溪頭看月生。

<詩>舟中即景</詩>
獵獵風聲兩岸蘆，碧溪清淺一舟孤，斜陽影裏楓千樹，半幅秋山好畫圖。

<詩>聞蛩</詩>
寒月一窗初有光，孤燈冷對坐昏黃，短吟長嘯總無賴，愁聽秋蛩鳴兩廊。

<詩>深夜</詩>
獨坐寒宵盡，寒宵忽已深，一燈冷相對，惆悵去來今。

<詩>秋曉</詩>
簌簌風生北，曈曈日出東，空庭聞木落，秋老寂寥中。
<頁 id="32p10"/>

<詩>送別</詩>
大江秋老雨絲絲，偏是別離逢此時！看到渺茫雲水闊，征帆幾片順風吹。

<詩>中秋</詩>
一生能有幾中秋！應對月明捐盡愁；數點殘雲斷不續，碧天無際望悠悠。

<詩>答惠敏</詩>
望斷吳山一髮青，詩筒遙寄若為情；教人最是銷魂處，寒雁月明三兩聲。

<詩>秋菊和僧度韻</詩>
但向霜籬敦晚節，不同桃李鬥容姿；後彫豈獨推松柏，木落林空乍放時。

<詩>遊虎丘與吳中友人同作</詩>
踏遍山隈又水隈，梅應笑我鶴應猜。虛空世界渾無住，領袖文章不易才。
天女散花何處室？生公點石此間臺。而今一覺繁華夢，慘澹斜陽照古槐。

<詩>寓甬江東用前韻答吳中諸友</詩>
<頁 id="32p11"/>
遯跡安然不自猜，禪關近築甬江隈，遙望日落登高閣，為看潮生獨上臺。
唯是我人能愛我，是真才子解憐才；得君俊逸清新句，月下沉吟倚古槐。

<詩>偕惠敏善亮遊雞鳴寺(己酉)</詩>
春風弄衣袂，得得一登臨，龍種欲何覓，雞鳴且共尋。
臺城一悲古，世界幾回今；不見月湖月，惟聞流水音。

<詩>掃葉樓題壁</詩>
莽莽神州此一樓，憑欄須是最高頭。三山隱約窺天外，萬里蒼茫入眼悠；
牛斗已無王氣射，禹疇空有亂雲浮。登臨恍讀傷心史，遙對莫愁無限愁！

<詩>秋江晚眺</詩>
江上一為眺，江干爭渡喧；日沉帆倒影，潮落岸留痕；
楓老丹霞映，波晴白雪翻。薄寒憶歸去，燈火見前村。

<詩>壽八指頭陀六十</詩>
<頁 id="32p12"/>
幾經吟座拜翩翩，染得衣香久更鮮。黃面老今年六十，白毫光滿界三千，
偶從禪意得詩趣，不住中流況兩邊！八指名成壽無極，恆河沙數未能詮！

<詩>清溪曉坐(庚戌)</詩>
一片迷離斷後魂，可憐欲覓已無痕；心香縷縷難為價，識浪微微別有源。
度世偏宜成石佛，前身應是侍祇園。根塵恰似空華歇，獨向清溪聽曉猿。

<詩>偕棲雲由滬赴粵舟次</詩>
九死癡魂還作夢，一生知己不多人(借句)。豈無大澤名山隱？何事輕塵軟浪親！
幻海飄蓬餘結習，亂雲籠月見精神。齎將萬斛明珠淚，槁立斜陽獨笑顰。

<詩>長壽寺為羊城巨剎今沒為市廛遺趾猶有可辨賦此誌感</詩>
可憐煙綠塵紅市，舊是談空說有場；長壽不堪成短命，幾回經此涕淋浪！

<詩>羊城光孝寺六祖髮塔及風幡堂在焉今大半淪為茶酒之肆愴然有作</詩>
風幡非動鏡非臺，一物都無是本來；五葉靈花開已萎，誰能培此舊根荄？
<頁 id="32p13"/>

<詩>贈別</詩>
悠悠一遙別，落落兩無言；不向江干送，怕聞江上猿。

<詩>和毋楚愚金陵懷古</詩>
不堪回首大江東，霸業空餘氣尚雄；千古廢興歸野哭，九州吹息盡雌風。
腥羶未許靈波滌，天地終遭毒霧蒙；一片河山殘照裏，好看無奈不禁紅！

<詩>白雲山能仁寺小憩</詩>
花木蔚然處，禪房空氣清。閑閑疏影動，脈脈嫩香生；
彌喜嵐光淨，微聞流水聲。此間信幽絕，小憩足怡情。

<詩>安期巖聽雨</詩>
微雨濛濛濕石樓，坐聽喦溜泣神州；無端百感茫茫集，苦語哀思不自休。

<詩>登白雲寺樓題壁</詩>
一樓大有蒼茫意，萬樹高參蔚藍天；此是白雲最深處，狂吟驚起老僧眠。
<頁 id="32p14"/>

<詩>和哭庵居士見贈原韻二首</詩>
太虛如太虛，那怕白雲掩？太虛如太虛，豈畏紅塵染？
青山宜白雲，重重為之掩；紅塵飛不到，何處得相染？

<詩>隨易哭庵汪澹甯盛芰舲金芝軒周檢齋張伯純于明若諸公遊鄭仙巖</詩>

<詩>再疊前韻</詩>
青山遙相映，白雲低相掩；行過巖縫間，衣上蒼苔染。

<詩>登鶴舒臺</詩>
一自成仙去，名山鶴有臺。白雲迎客掩，丹桂傍巖開；
鑄此靈奇境，應窮造化才。一亭秋寂寂，煮茗共傾杯。

<詩>戴君藹天為卜葬地至雙溪賦贈</詩>
粵海仰喬木，空山幸識荊！林楸奇氣鬱，叢桂妙香迎；
清淺雙溪水，潺湲萬古聲。斜陽澹秋草，何處卜佳城？
<頁 id="32p15"/>

<詩>歸雙溪寺</詩>
鵑泣山中月，龍蟠天上池；遊當秋寂寂，歸合夜遲遲，
巖石坐忘世，溪雲吟入詩；寒蛩苦嗚咽，應亦為悲時。

<詩>和秋澄重宿雙溪寺韻</詩>
翛然重向此徘徊，詩興遊懷兩未頹。溪水潺湲流似故，山林蔥鬱氣佳哉！
百年陳夢三生石，一片斜陽萬古懷；料得秋風憑眺裏，白雲黃葉總成堆。

<詩>宿景泰寺(智藥三藏開山)</詩>
如此長風未可乘，祇宜高臥白雲層；霜鐘韻破深宵夢，石壁光生古佛燈；
曉色寒凝千疊翠，月明曾照六朝僧。他年縱有盧行者，手植菩提愧未能。

<詩>盧祖梅庵</詩>
不見梅花影，蕭蕭葉落亭；鳥歸飛更疾，山睡看還青；
宿雨欺殘菊，靈風度古馨；袈裟一角地，四顧獨惺惺。
<頁 id="32p16"/>

<詩>舟過羚羊峽</詩>
峽入羚羊若筦窺，舟吞摩竭費猜疑。平平過去初無險，細細端詳亦大奇。
兩岸芙蓉青綽約，一江緗綺碧參差。看山要有看山眼，徹骨還須不損皮。

<詩>鼎湖蓮洞</詩>
窈窕蓮花洞，溪聲靜裏聽。峰晴雲暮白，地煖草冬青；
積翠侵衣冷，回飆帶虎腥。憑欄默然坐，無語對山靈。

<詩>白雲山講經(辛亥)</詩>
漸到雲深處，微溫靄曉暾；峰高積寒翠，松老露奇根。
色相皆空相，無門即是門；鐘聲生滅裏，溪水自潺湲。

<詩>安期巖訪梅</詩>
向陽纔見數枝開，便把春光漏洩來，得氣獨先天地物，託根深在水雲隈。
冰飢玉骨花魂瘦，冷月尖風鶴夢回。忽憶西湖林處士，吟肩寒聳幾低徊。
<頁 id="32p17"/>

<詩>慰盛侯季瑩哭弟</詩>
不堪交臂已非故，可奈回頭歲又新！容易光陰客中過，最難兄弟老相親！
尋常啼笑紛哀樂，漸覺悲歡隔夢塵；且共忘情遊物外，眼前惜取白雲春。

<詩>邀汪公莘伯遊白雲山疊前韻</詩>
桂香猶記染衣巾，又見寒梅照眼新。高士倦拋青史臥，野人閑與白雲親，
乾坤夢裏驚棋局，涕淚樽前灑麴塵；溪上好花開恰半，且來同賞早遲春。

<詩>答僧度感懷</詩>
翩翩散去憐飛鳥，落落相看惜曉星；閑狎白鷗忘歲月，遙觀紅日浴滄溟。
無心石女春難動，入夢金仙睡欲醒；莫向色聲邊上覓，性天風月本無形。

<詩>明月閑敘</詩>
瘦月緣山上，寒蛩伏草鳴，暗香窗外滿，虛白室中生；
坐久衣微冷，談深語倍清，輕風颯然至，天籟雜吟聲。
<頁 id="32p18"/>

<詩>摩星嶺晚眺</詩>
萬仞峰巔獨嘯吟，餘音散入海潮音。寸心漸共孤雲遠，隻手舒援大陸沉。
陌上人都歸日落，天涯客不畏風侵。班班點點翔空際，莫辨山禽與水禽。

<詩>春日漫興答哲跡</詩>
夕陽紅褪近黃昏，遠遠青山淡淡痕；細草芊綿霽春色，和風駘蕩養花魂。
臨流漫動匿王感，聽鳥休因望帝冤；閒恨閒愁自朝暮，暫能歡樂且忘言。

<詩>贈濠隱七律五古各一首</詩>
溪聲落落無今古，山色悠悠自舊新；蒙叟道窮天地閟，坡公心與物民親。
精魂各有三生石，世界誰憐一聚塵！獨抱杞憂濠上隱，渾忘花月滿簾春。
粵山繞珠江，碧螺纏銀練，映作琉璃色，畫出芙蓉面。玲瓏安期巖，
莽蒼越王甸，鶴舒昔曾登，雙溪乍相見，分明舊精魂，重向石上現。
吟心與禪心，渾然成一片；秋高又春深，往來願忘倦！
<頁 id="32p19"/>

<詩>偶成柬仌絃</詩>
乾坤白茫茫，古今青濛濛，光明聚千里，風雲舞萬能。
豔豔熒熒春桃李，淒淒清清秋芙蓉，黑自為烏白為鵠，曲自為棘直為松；
平等社會一群蟻，專制帝國一窠蜂；經綸世界憐巧蛛，肥遁皋澤悲寒蛩。
物各有知能，物各有蔽封，腕上慧劍皆現成，羅網重重當決衝。

<詩>速梁節庵江霞公遊白雲山</詩>
乾坤可愛是仙才，澗畔青蒲掩綠苔；三島十洲渺何處？蓮花臺對鶴舒臺。
山上白雲輕似絮，溪邊青草淨如茵，春光不獨晴時好，細雨微風亦可人。
疊嶂層巒澹碧環，滿山花正半開間，十分春色全留住，寄語坡公且往還！

<詩>讀哭庵丁戊集和醇韻二首</詩>
四海名花釀酒醇，修羅一飲醉千春。冷雲盡化纏綿雨，酣夢偏多涕淚人。
山外溪流有清濁，瓶中粟米雜新陳。支離破碎逢今日，欲率天民作地民。
<頁 id="32p20"/>
乾坤一榼酒清醇，萬古千今醉裏春。卓爾立時渾有物，塊然忘後更無人。
風雲日月天仍麗，禮樂詩書跡盡陳；滄海桑田經百變，應憐猶是葛天民。

<詩>春曉雨晴</詩>
萬壑煙嵐靄曉窗，四山晴黛鎖珠江，微風吹縐池塘水，脈脈春寒未易降。
樹樹葉藏啼鳥綠，山山花放杜鵑紅；白雲不鎖東西路，付與遊人自在通。

<詩>贈雁峰柏師</詩>
造化洪爐多神奇，不拘一格鑄人才，擎頭戴角英靈漢，法界遊戲時往來。
天上群星拱北極，山川佳氣匯南臺，七十二峰各雄傑，雁峰實為五峰魁。
聞道雁峰壽佛寺，異蹟尤稱世所稀。壽佛乃是彬州產，一登衡霍心地開，
自性寶藏用不竭，神功聖德般般齊。一旦因緣時節至，潛輝幽光揚太微，
金剛倒作金剛垞，楖標橫擔頭不回。東州全州無定蹤，彼岸此岸兩俱離，
一去全州尤奇絕，河流能塞山能移！消息悠悠迄今日，五百再來應符期。
乃有柏公天人師，生稟巖巖超世姿，唯茲法運浸衰日，披裟笑挽頹波頹。
重為山靈增顏色，紀物誌事徵歌詩，興懷前賢啟後賢，恢恢鴻業振古垂！
<頁 id="32p21"/>

<詩>和柏公原韻</詩>
壽佛宗風自一家，名山勝事總堪誇！月臺望塔玲瓏遠，煙雨彌空罨⿱罒畫遮；
春滿瀟湘長青草，日生滄海吐紅霞。衡峰七二饒佳趣，宛似芙蓉朵朵花。

<詩>次易實甫昌華小榭題壁韻</詩>
破浪乘風百粵遊，白雲深處小勾留；廿年塵世愁無限，此日新愁倍舊愁。
高山流水吟長短，紅日白雲空去來，貿貿一春無好意，歡顏暫為讀書開。
酒人顏色半紅酡，大野高原夕照多，如此江山且歌哭，料應無奈落花何！

<詩>讀屈賈列傳</詩>
天生天殺大難才，珠璧相投竟見猜！灑盡傷今懷古淚，後人還為後人哀。
我畏多才甚不才，不才能免世驚猜，靈均滅沒長沙夭，造物生才大可哀！

<詩>雜感</詩>
<頁 id="32p22"/>
孤懷欲伴蒼松老，舉世唯宜白眼看；占得湖山供嘯傲，瓦甃不易水晶盤。
書劍聚成千古淚，英雄都化兩間塵。從今刪卻閒愁恨，臥看荒荒大陸淪。
孤吟斷送春三月，萬事都歸夢一場；護取璧間雙寶劍，休教黑夜露光芒。
月影波光兩不侵，五湖煙水寄閒吟，松魂鶴夢渾無著，賸有悠悠獨往心。

<詩>答鄧爾雅</詩>
日月拋人急，風雲入世深，江河空浩渺，山嶽自𡼭嶔。
佛性不生滅，英雄幾古今！為憐天亦老，應有杞憂心。

<詩>遊海幢寺</詩>
法幢何峻偉？高出海雲顛。雨滴林間翠，晴凝江上煙；
奔騰慕龍象，飛躍羨魚鳶。太息成寥落，人天兩黯然！

<詩>移居江西別墅</詩>
數級石通仙館閣，一泓泉擬小蓬瀛，斜風急雨初晴後，坐納新涼水上亭。
<頁 id="32p23"/>
笑似焦鷯占一枝，大難身世費支持；祇憐得共神仙住，苦雨淒風也自宜。

<詩>漫感</詩>
微風細雨釀餘寒，花落春歸路未乾；偶共片雲江上駐，最宜圓日海中看。
浮生歲月蹉跎易，如此乾坤進退難！寄語魯人休也便，一般蕉鹿夢須殘。

<詩>月夜不寐疊前韻寄汪公篤甫</詩>
雨時猶帶一分寒，炎夏方長未易殘。遠客偏多愁裏感，故鄉祇在夢中看！
年來卻為嚶嚀誤，此際真成去住難。別有憂思眠不穩，非關月影上闌干。
人間溽暑又嚴寒，易葛移裘總覺難。劍作龍吟亦徒爾，夢如螺旋未能殘。
一天星斗明明見，滿地胭脂默默看；萬種愁懷誰遣得，曉猿啼徹大江干！

<詩>題景吾所作屈原澤畔行吟圖</詩>
蕭瑟湘波憔悴人，焄蒿悽愴二千春，由來造化難天問，何事哀吟嘆不辰！
浮生宜狷亦宜狂，怕讀離騷末後章；澤畔於今復何有！秋風衰草澹斜陽。
<頁 id="32p24"/>

<詩>崖門弔古用陳獨漉原韻</詩>
斜風橫雨不勝吹，沉碎河山萬古悲。喬木蟠龍思故土，落花啼鳥愴空祠；
甘心銜石同精衛，忍死餐薇孰伯夷！夜夜怒濤驚拍岸，停舟垂淚獨尋碑。

<詩>粵友言別</詩>
說別真成別，言歸今始歸。無端來復去，不識是耶非！
歲月身如擲，風雲手嬾揮；千峰萬峰頂，長嘯一沾衣。

<詩>普陀懷馮君木居士和原韻</詩>
平生弈弈飛動意，欲決滄海回橫流；忽逢慷慨悲歌士，各有沉淪破碎憂。
力弱難援天下溺，心孤遑恤眾人仇。別來思子不可見，望斷蒼茫雲盡頭！

<詩>般若精舍與湛庵昱山同作</詩>
不入塵勞境不融，聖賢仙佛一般空。高天廣地微茫裏，萬古千今夢幻中；
心鏡虛明非拒物，耳根圓徹不妨聾。欲憑海水為喉舌，吐抱傾懷一折衷。
<頁 id="32p25"/>
功到洪鑪點雪融，矯然鸞鳳翅摩空！青山不逐浮雲變，群象虛涵碧海中。
如此波濤喧宇宙，要憑霹靂振頑聾！慧光不返娑婆照，誰慰殷殷古佛衷！

<詩>酬印光法師</詩>
日月回互照，虛空映還掩，有時風浪浪，有時雲黯黯；
萬象恣妍醜，當處絕塵點；雖有春秋筆，亦難施褒貶。
餘霞散成綺，虛空忽縇染，恰恰紅塵漠，恰恰青天湛，
悠然出岫雲，無心自舒歛。泰山未嘗增，秋毫未嘗減。

<詩>聞錫麟了公述因</詩>
佛身集無盡，證入法華禪；聞性聲常住，靈山會儼然。
彌陀離念得，極樂自心圓；何必破顏笑！袈裟誇獨傳。

<詩>續昱山千步沙晚眺詩七韻</詩>
<頁 id="32p26"/>
夏日攜知己，行行千步沙。涼颸動衣角，人影落濤花，此樂真無極！
山高水更賒。奇峰疑疊浪，松老布重杈；境勝渾忘俗，泉清可煮茶。
梵宮疑遠翠，綠樹映流霞；遙指濃陰處，疏鐘古佛家。
日臨波似錦，風到水如紗。叢柏參天立，林楸夾道遮。
（昱山）忘情狎鷗鳥，杜口擬毗耶，不識青牛氣，羞乘白鹿車。
為天憂老大，與海鬥豪奢。神理薪傳火，玄機兔脫罝。
江山恣游眺，瓶缽足生涯。漫索枯腸句，當彈卻手琶。
遲遲一來去，歸路夕陽斜。

<詩>寓錫麟禪院自題所居樓曰萬綠軒系之以詩</詩>
萬綠悠揚翠靄空，嫩黃几上列群峰；陰濃晝靜渾無事，抱膝長吟樂此中。
蔥籠佳氣裊晴空，深碧池塘淺黛峰，月滿簾櫳花滿樹，此身疑在翠屏中。

<詩>次韻答黃鵠山人</詩>
數載愁顏一旦開，千年重見遠公才。堂皇幾坐菩提樹，談笑曾登般若臺；
高蹈還殷入廛願，前身應是淨居來！自慚羽弱飛無力，洙泗頹波挽未回。（昔憨山以曹溪喻洙泗）
入廛垂手幾秋春，閱世雙眸久更新。諸佛不離生死際，滿街都是聖賢人。
六傳正法祇衣缽，
<頁 id="32p27"/>
百丈清規及米薪。應是蓮花淤泥裏，在塵不染倍情真。
未能相喻不言言，默爾潛消萬劫冤；舉世方隨雲變幻，幾人深見道根源！
微茫淺霧籠新月，黯澹斜陽照古原；禍極天心猶未悔，沉沉大陸待誰援！
中原破碎復支離，不幸人生值此時！靈運中年感哀樂，東坡老筆雜歡悲。
陰成綠葉嗟無及，絲盡春蠶不自知；猿鶴沙蟲憑變化，伴君黃鵠且吟詩。

<詩>招寶山望海</詩>
海天此雄鎮，風浪拍山高，浩蕩一樓古，登臨萬慮拋。
巒光橫戶牖，雲影臥波濤；脈脈斜陽裏，微聞鐘磬敲。

<詩>太白頌八指</詩>
德本多生植，禪風一世高；性須緣起盡，心肯有情拋；
願力超儕輩，慈懷靖怒濤。高吟起沉寂，松下細推敲。

<詩>寓愛儷圓與白慧同作</詩>
<頁 id="32p28"/>
南風慍解百憂襟，品石評花喜莫禁。濁世不期逢淨土，塵中何幸獲知心！
清遊細賞名園勝，小住同為擊缽吟。無限情懷誰遣得，空山流水怕聞琴。
林泉祇合滌煩襟，何事臨風悲不禁！萬樹蟬聲身世感，一園秋色古今心。
詩成白璧難為價，腸斷青山獨苦吟。邈矣中郎不復見，誰從焦尾識奇琴！
碧沼青林愜素襟，孤懷渺渺意何禁！江山不盡蒼生淚，巖壑彌傷赤子心。
荷蓋瀟瀟來夜雨，桐陰寂寂寄秋吟；乾坤落寞人天老，入世當彈霹靂琴。
涕淚縱橫百衲襟，英雄氣沮最難禁！不存佛見況生見？強說禪心勝俠心。
簷溜有聲添客感，松濤無限作龍吟。成虧何與漆園事，苦為昭文論鼓琴。

<詩>愛儷園閒步</詩>
竹猗猗外草茸茸，水榭風樓幾疊重；更喜清音慰寥寂，蟬聲濃似樹陰濃。

<詩>愛儷園贈別白慧</詩>
竹木參差路易迷，柳依依外草萋萋。逢君卻喜秋風健，似我真宜陋巷棲。
玄理偶於無得得，物論須是不齊齊。天涯異日重回首，應憶輕鴻爪雪泥。
<頁 id="32p29"/>

<詩>贈小隱(即烏目山僧宗仰)</詩>
萬卷圖書萬疊山，抗心千古絕援攀；人天各有蒼茫感，悽斷秋聲暮色間。
風雲出入未蒼顏，壯志曾窺豹一斑；懷抱古今誰盡得，南陽高臥自閑閑。

<詩>天童秋晴晚步</詩>
秋蒼暮翠掠衣寒，滿地蟲聲各楚酸，積雨新晴雲尚亂，石橋小立聽飛湍。

<詩>隨侍天童八指和尚將有聯全國佛徒北請護教之行</詩>
秋雨初晴佳氣增，松陰三里侍陪曾。攜將太白山頭月，要續玄黃佛性燈；
法運能回憑大願，楓宸得達幸中興！澄清局定歸來日，高臥青雲第幾層。

<詩>重至西方寺贈昱山</詩>
往返何憧憧？離合何匆匆？等閒一為別，等閒又相逢。
憶曾與子此閱經，聯吟夜守孤燈青，那堪南北東西後，缽囊書篋仍飄零！
幾年嬴得髮種種，胸翅復刺愧且悚，德未加修業未進，此外甯足較輕重！
<頁 id="32p30"/>
坐破蒲團浪費草，研窮三藏空數寶，骯髒人寰潦倒頻，人心何心猶羨早？
惟君皭然出塵滓，物外逍遙清且奇，碧梧玉溪高士魂，寒松瘦竹幽人姿！
相向話舊兩繾綣，不覺夕陽紅一線；楓林遙映疑桃花，疑及桃花羞人面。
吁嗟乎！虛空奚故有天地？天地生人復何意？孰主張是孰綱維？顛之倒之毋乃戲！

<詩>贈湛庵歸普陀</詩>
又泛輕舟去水汀，秋風聚散悵浮萍！林巒薄暮煙微紫，蟋蟀征宵草尚青；
海國應憐人窈窕，天涯怕看月娉婷。此行遮莫增離思，珍重黃花晚節馨！

<詩>重遊慈邑觀音寺</詩>
林巒卻喜此幽深，兩度來遊興不禁。萬木蕭森餘態好，九秋風雨峭寒侵。
遙聞漢水繁生殺，(乍聞武昌起義)只盼中原早起沉。笑我人天忘管帶，隱山未解釆薇吟。

<詩>秋夜對月</詩>
蟾光澹澹抹闌干，風露淒清秋水寒；獨木趙州橋一座，度驢容易度人難。
<頁 id="32p31"/>

<詩>秋菊</詩>
木葉下茫茫，秋籬菊始黃。孤標傲群卉，勁節耐繁霜；
桃李羞同豔，芳菲冷自香；西風颯寒袂，幽賞又殘陽。

<詩>懷澹寧道丈(傳聞棄官入羅浮)</詩>
寂歷幽扉鎮日扃，天痕薄暮壓簷青；三杯白酒忘身世，一卷黃庭養性靈；
秋月滿軒吟菊頌，春風半席檢茶經。(借聯)料應太息人間世，自鼓瑤琴祇自聽！

<詩>同錫麟了公報恩自公訪赭山心愷長老</詩>
古寺禪林曲徑通，偶隨飛錫入雲中，松篁薄暮深深翠，木葉經秋澹澹紅。
倍覺山明兼水秀，轉因天巧施人工。品題不少名流筆，高曠遙追懷葛風。
鐘聲悠邈隔林通，寺在深蒼密翠中。水自土中流出赭，霞飛天末晚來紅。
人間此地高禪隱，海內同稱書法工。鳥語啁啾雜清梵，匡廬蓮社有遺風。

<詩>養痾寧波觀音寺</詩>
<頁 id="32p32"/>
遍覓身相不可得，知誰痛癢養誰痾？四蛇忽爾爭專制，一篋騷然失共和。
我佛多情談般若，眾生不覺病維摩；觀音枉有圓通耳，無奈人間瞶瞶何！

<詩>寄君木居士用前度韻</詩>
吾喙三尺天難訴，零涕空溢寒江流；幽抱不關謝塵事，苦茶無力解奇憂。
腐骨何妨齊舜跖，文心容易鑄恩仇。丈夫存想應空闊，那許青絲坐絡頭？

<詩>釣魚臺訪古</詩>
空聞釣魚臺，煙沒不可見；寒江嗚咽中，獨立深繾綣。

<詩>漂母祠懷古</詩>
淮陰落魄孤窮日，胯下歸來黯斷魂；漂母一雙千古眼，獨從寒苦識王孫。

<詩>詠淮關篆香樓木本玉蘭花次淮關道程商霖韻</詩>
渺渺清淮此一樓，神州在望鞏金甌。(時淮城方光復)甘棠自是多遺愛，勤政偏能作雅遊；
載酒看花饒逸興，佩蘭紉蕙憶前修。我來恰喜方含蕊，空際紛紛香雪浮。
<頁 id="32p33"/>
駐將玉貌千年好，應較璚花一現強。葉葉皆成青色寶，枝枝齊放白毫光，
春深往往香如海，夜靜溶溶月滿廊。風雪來遊寒正酷，待時無限惜芬芳。

<詩>淮江舟次</詩>
夕照乘明月，悠悠一舸過。茅廬如比櫛，土屋滿長河。
流水江南活，平原淮北多。此行未辜負，得句且吟哦。

<詩>車經龍華站口占(壬子)</詩>
桃花如海向人紅，便欲和車住此中；機笛一聲飛似去，最憐回首已朦朧。

<詩>登平湖報本寺塔</詩>
夏日攜勝友，清遊破寂寥。數峰橫遠近，一塔聳雲霄。
高覽窮天地，幽居絕叫囂。微吟入神理，胸次自蕭蕭。

<詩>當湖泛舟(湖心有瀛洲書院)</詩>
扁舟劃破湖如鏡，共向瀛洲覓勝來，堤柳臨風不禁舞，池蓮含蕊待時開；
遠山隱約登樓見，近水容與繞院迴。遊興吟懷俱不淺，留連相與久徘徊。
<頁 id="32p34"/>

<詩>甬江重晤會泉禪友</詩>
一世風雲舞萬龍，甬江何幸故知逢！年來縱脫真無狀，陡憶森森太白松。

<詩>赴鄞西接待寺訪圓瑛兄途次</詩>
春色欲歸歸亦得，我心如醉醉無依；垂楊堤上綠千里，桃樹枝頭紅已稀。

<詩>別聊叟</詩>
漫從離合動悲歡，境變情真興未闌；獨抱孤懷不求訴，經多奇險轉忘難。
聊將愴惻纏綿意，強作疏閒放達觀。他日入山重有約，與君同當夢痕看。
<詩集>懷故人詩八首</詩集>

<詩>湛庵禪長</詩>
去年於此日，白華一笑逢，狂名昔曾識，清誼便相濃。
肝膽有如鏡，合離無定蹤；頗能略形跡，令我思俞鍾。
<頁 id="32p35"/>

<詩>明微論師</詩>
孤光矚玄閟，高蹈自奇矜；愛我意偏摯，真理期共尋。
也憐今日事，有負故人心！那得清溪上，重披明月襟。

<詩>琴志樓主</詩>
一世驚才大，千山共壯遊。魯連高蹈海，王粲感登樓。
瓜卻明州暑，詩吟粵秀秋；匡廬有精舍，歸隱與誰儔？

<詩>豐城劍人</詩>
詩心秋水澹，劍氣暮虹飛。元詠冥神理，高懷慕采薇。
書藏星宿海，香染芰荷衣。憶昔憑將護，溫存意入微。

<詩>澹寧道丈</詩>
吟髭清可數，仙骨幾生修？異地隆鄉誼，珠江厭宦遊；
忘情參太上，有夢入羅浮。應與梅庵李，同為第一流！
<頁 id="32p36"/>

<詩>君木居士</詩>
最憐乍相見，深談不覺多；熱情溢顏色，奇語入詩歌。
論世餘憂憤，交人慎涅磨。迢迢一問訊，消息近如何？

<詩>心薇畫哲</詩>
妙畫寓至理，華嚴悟法門；獨從色塵界，深究道根源。
救世心殊苦，平民說永存，橫流汨天地，憑與息奔騰。

<詩>尚同文俠</詩>
不是聖賢死，那得盜賊止！我意尚無為，唯君同所喜。
別來一年餘，精神常注此。大地無町畦，何妨隔千里！

<詩>宿舟中和張天放韻</詩>
豪氣雄懷漸已無，祇餘吟思滿江湖。臥看天上走星月，默識生前舊路途。
狂聖說興情易偽，東西人倒醉難扶。可憐今後益寥落，不見屠沽有丈夫。
<頁 id="32p37"/>

<詩>題壺</詩>
垂天有翼壯南圖，高舉還須積息扶；好把風雲珍重待，冰心如月貯銀壺。

<詩>秋夜枯坐</詩>
四壁秋蛩漸有聲，小樓寒氣襲衣生，神酸意楚渾無賴，苦茗盈杯獨自傾。

<詩>偕鐵岩暮抵越城</詩>
秋水澹搖千里碧，暮山遙逼一城青；扁舟破浪浮來遠，良友歡諧笑未停。
非有古懷探禹穴，更無褉事集蘭亭；但將慷慨悲歌意，偶向黃壚寄獨醒。

<詩>心喪八指頭陀二絕</詩>
相隨學道白雲層，棒喝當頭領受曾；從此更無師我者，小窗垂泣淚如繩。
萬樹梅花竟埋骨，一輪明月孰傳心？遺詩自足流千古，翠冷香寒憶苦吟。

<詩>嘉善東園張天放同坐</詩>
<頁 id="32p38"/>
武水古名地，文明昔所稱。深談有同調，小住雅相應。
曉日融殘雪，寒塘解薄冰；東園閑向煖，恍若夢遊曾。

<詩>歲除</詩>
千秋萬古除俱盡，咄咄今宵歲又除。只不乾坤之道息，偕亡物我以心虛。
生涯草草勞看鏡，世界花花誤讀書。無語那堪窗漸白，凍梅渾欲向陽舒。

<詩>春宵感事與玉皇式海同作(癸丑)</詩>
崚崚怪石靜如佛，點點春山淡欲無。漫道元龍有豪氣，偏宜罔象得玄珠。
潮流滿地來新鬼，荊棘參天失古途。最是令人思不置，雪山深處一窮夫。
從來般若原非有，最是貪嗔不可無。顛倒乾坤見魔力，總持凡聖此靈珠。
圖南漫作鯤鵬變，成佛當行鳥獸途。忽地橫刀向天笑，萬星今夜屬狂夫！

<詩>別江西光孝寺大樁</詩>
暫得春申十日聚，別君竟去我何心！豈真離合有天意，欲遣悲歡成苦吟。
護教殷勤見宏抱，容余疏放亦知音。此生未便相忘去，好共廬山面目尋。
<頁 id="32p39"/>
<詩集>同呂重憂由滬赴杭與郁九齡陳稚蘭泛西湖八首</詩集>

<詩>車中口占</詩>
一片難尋乾淨土，同車幸託好良心，養痾賸有西湖好，山秀波明古到今。

<詩>西湖孤山</詩>
久羨孤山勝，蹉跎始一遊。梅宜新月映，鶴共暮雲收；
啼鳥迎人立，清泉繞石流。高僧與高士，風韻此長留。(高僧指孤山圓師)

<詩>由道村轉唐莊</詩>
唐莊幽秀道村新，都是未漓天趣真，湖水淺深山遠近，憑臨處處總宜人。

<詩>遊靈隱寺</詩>
葉舟共登岸，乘興恣幽尋。古寺潛靈隱，名山豁我襟。
蒼巖勒群象，一線透天心。驟雨來林際，溪聲助小吟。

<詩>三潭月影</詩>
<頁 id="32p40"/>
淋浪涕淚平生感，破碎湖山烈士墳；到此未能坐忘去，卻從潭影玩天痕。

<詩>雷峰塔</詩>
吳越無王已千載，南朝遺蹟尚縱橫；巋然五級明妃塔，留得雷峰夕照明。

<詩>岳墳</詩>
皇皇壯語轟天地，痛飲黃龍酒一杯，豪氣到今莽飛動，豈徒廟貌供人哀！

<詩>遊湖心亭</詩>
湖心亭外翠煙浮，千里何曾負此遊！四面青山憑眺裏，料應解盡重憂憂。

<詩>偕楊一放王芝如楊紫林釋卻非泛舟遊石屋</詩>
稽山青濛濛，鏡水碧悠悠；驟雨送新涼，雲氣同奔牛。
乘興攜知己，適彼莽蒼遊。扁舟泛容與，款乃櫓聲柔。
放浪形骸外，談笑聊自由。石屋洵幽絕，遺跡供尋搜。
寂寞安禪地，林翠擁佛樓。諸子皆彥俊，能先天下憂。
社會本無性，習俗相沉浮；終當捨群擾，濯足滄海流！
<頁 id="32p41"/>

<詩>贈鄞東大善寺授濟杜多</詩>
如此宗風掃地時，衲僧何幸有吾師！閒從畫裏存天趣，(工繪關帝像)
偶值禪餘詠史詩。貌顇骨剛神自足，經行長坐老忘疲。
蒲團一個紅塵外，嗒爾知雄以守雌。

<詩>疊前韻贈大善寺主識川</詩>
絕技神拳噪一時，南洋多士慕從師。(曾授拳術南洋公學)
羹君別具過人力，愧我空吟慨世詩！入定江天絕塵擾，隨緣大善殫勞疲。
當機殺活渾無事，垂老英雄劍未雌。

<詩>題自真禪丈華嚴閣</詩>
蕭然斗室淨無塵，光滿琉璃月滿輪。法界重重帝珠網，玄關寂寂谷神津；
蓮花經罷千聲佛，菱鏡臺空萬化身。奪境奪人渾不二，相逢語默總天真。

<詩>頌揚州天甯寺主銘簾六十</詩>
五陵佳氣今猶昔，十丈瓊花開又新。秋桂香中添鶴算，曉鐘聲裏證蓮因。
華嚴此地曾初譯，僧校當年憶最真。不信人間有消長，靈山原是四時春。
<頁 id="32p42"/>

<詩>微意兼贈穆穆齋</詩>
物有俱生情，曰我愛我慢：我愛屈我慢，遷客悲鴻雁；我慢屈我愛，達人齊鵬鷃。
茫茫宙合間，萬象同誕幻，種識成瀑流，吾身尤大患；經世親所嘗，無往非破綻。
長風翏翏中，飄墮蓮花瓣，溷圊與繡茵，美惡何裝扮？隨分納些些，往來絕追諫。
青山籠浮雲，漸亦幽間慣；嗒然我喪予，愛慢盡烹轘。徒勞明珠投，不為按劍盻。
喙鳴天地合，隨順語謾謾；天地合喙鳴，莫逆視⿰月晏⿰月晏。

<詩>題君木居士逃空圖即次原韻</詩>
眾生不至盡成佛，三毒未可連根拔。色聲紛為增上緣，哭罷落花哀秋蟬。
一間之隔亦何遠，矌劫可憐空追伴！
狂心只愛鏡中頭，舉世茫茫貉一邱，夫子乃以一遁了，嗒焉若喪更無求。
皋益不嗄能兒子，因其固然順其理。
琉璃天籠芙蓉山，別有意境非人間。蹴踏堯聖追務許，不管大陸走狼虎。

<詩>訪陸鎮亭太史以詩文集見贈閱次依原韻書懷</詩>
<頁 id="32p43"/>
閱世祇令雙眼冷，孤吟肯共寸心違。都無可意奢遮物，賸有蒙頭破納衣。
一壑松濤寒謖謖，萬山雲氣曉微微。築關坐斷未來際，好與人間絕是非。

<詩>贈聖根即次原韻</詩>
萬法唯心古佛宗，妍尋且喜得相從。穠華漸覺人情幻，淡泊方知道味濃；
容易少年成老大，最難交久禮彌恭；何時共向深山住，靜看秋空雁影衝！

<詩>疊前韻寄佛佛</詩>
盡捐塵累入空宗，灑脫唯應一缽從。佛說原知身外妄，閒情偏向境邊濃。
憂天汝亦能多感，玩世吾真大不恭；倘得同心重懺悔，好將生死網羅衝。

<詩>答玉皇</詩>
閒坐沉吟日又昏，夕陽紅映野人門。尊前涕淚增秋感，劫後河山賸夢痕；
救世君猶多壯志，問天予已欲無言。祇期珍重好身手，留待旋乾與轉坤！

<詩>疊前韻贈別古潤</詩>
<頁 id="32p44"/>
未老誰憐志已昏，聚談祇盼過柴門，無情別夢人千里，最感窺窗月一痕。
倘得鳳凰重出世，肯為鸚鵡獨能言。萬年末法君須記，珍重靈鰲負大坤！

<詩>贈佛嚴佛耀佛曦</詩>
同向雞峰五體傾，最憐難弟復難兄！優曇再現期三佛，煙水休辭過百城。
吾教人才慨秋落，僧園種草喜春榮。嗟予十載空無就，不覺叮嚀倍有情。

<詩>答赤城散人式昌</詩>
山寒林翠薄，對月一調箏。落拓窮途阮，高幽處士彭。
都無媚世骨，偏有愛才情；海內誰知己？晨星數點明。

<詩>贈方粹彥次原韻</詩>
未能成佛且成仙，此日春生醉裏天。病影婆娑增斌媚，吟聲激越轉清圓。
不妨世諦論三五，無礙心經字半千。便欲攢眉出蓮社，醰然橫臥麴塵邊。

<詩>疊前韻贈二酉室主</詩>
<頁 id="32p45"/>
羨鴛鴦亦羨神仙，願化情雲補恨天！灼灼春花憑蝶戀，娟娟秋月向人圓。
微茫古意詩三百，廣漠靈椿壽八千。一般淒絕都無奈，畢竟禪邊勝俠邊！

<詩>晚從毛家堰起岸至金仙寺</詩>
萬山如睡水無聲，夜色朦朧看不清；郤愛梵鐘聞遠寺，一灣新月照人行。

<詩>探禹王亭</詩>
曉色凝寒翠，龍珠占勝形。立疑波欲湧，看若夢曾經；
海氣噴衣白，墟煙濯髮青；數椽憑絕頂，傳是禹王亭。

<詩>從慈濟醫院返金仙寺舟次</詩>
銜山落日薄崦嵫，紅襯寒霞碧水涯；三兩歸舟如箭急，我心閒煞獨吟詩。

<詩>別金山寺主蓮風</詩>
初逢曾憶八年前，疑是靈山夙有緣！宏誓同深悲願契，(曾同組佛教宏誓會)高棲遙覓海雲邊。
四簷澹靄籠青嶂，萬頃蒼霞湧白蓮。信宿臨行還繾綣，何時再至禮金仙？
<頁 id="32p46"/>

<詩>臨行次玉皇韻</詩>
人生難遣別離情，況是衝寒破曉行！自悵幾回還自慰，天涯到處有逢迎。[借句]

<詩>答二酉室主見懷次原韻</詩>
閉門曾擬續騷經，孤憤韓非意莫寧；縱是佯狂稱放達，肯因澆俗汨明靈！
習禪未得三心斷，馳想終難一息停。喜有多情老漁父，頻吟新句慰飄零。

<詩>懷陳純白</詩>
寒窗深坐一燈昏，苦憶軒昂磊落人。幽渺張皇盡勞瘁，肺肝鬱勃發光芒。
僧曹醉夢頻驚喚，佛理微茫藉引伸。最是令人傾到處，超然諂忮獨精神！

<詩>懷角虎居士</詩>
等身著作氣如虹，瑰瑋文章海內工。博達都無儒佛見，忠貞饒有顧黃風；
孔顏樂處終身志，禪淨歸途出世功。半載依依交莫逆，別來謦欬未能通。

<詩>癸丑除夕</詩>
<頁 id="32p47"/>
獨坐不成歡，無言意自殫。朱顏隨歲改，華髮映燈寒。
指日憐孤劍，觀星感定盤。天涯久零落，未得一枝安。

<詩>贈李大冶(甲寅)</詩>
幾回話舊夜遲遲，往事迷離亦可悲！空有霸才難造世，能全傲骨願違時。
飲冰還向火邊住，得志終須天下為。萬古愁腸一杯酒，醉中吟苦不成詩。

<詩>贈章巨摩</詩>
結交三載幾離合，入世兩人咸煩憂；便欲千山萬山去，嗒然坐忘高峰頭。

<詩>懷湛庵即答原韻</詩>
落葉亂西風，悠然小屋東。迢遙千里遠，皓潔一輪同。
逆旅悲勞雁，餘生慕蟄蟲。料知今夜裏，應在苦吟中。

<詩>和王舜琴感懷</詩>
<頁 id="32p48"/>
四時乘寒暑，榮枯各有次，蕭然天地秋，木葉紛萎墜。楓林襯夕陽，灼灼添風致；
未幾搖落盡，祗餘松柏翠。天乎實為之，甯曰能自棄！魚龍失江湖，濡沫互噓吹；
郤憐沙上鷗，相狎亡猜忌。

<詩>答王舜琴次原韻</詩>
與君遊逍遙，為君歌大風，相期翔寥廓，一飛冥玄沖。不二豈成異，吹萬何必同？
習俗聽浮沉，聊作信天翁。悠悠六月息，會須有遭逢；世變方無已，前途寧終窮！

<詩>題半殘牡丹圖</詩>
富貴浮雲耳，從無不散筵；日來風雨急，憔悴幾人憐！

<詩>次鎮亭山人八十自壽原韻</詩>
淹留禹穴幾經旬，竟誤彭公上壽辰。佛塵未陪支許席，儒宗共仰綺黃鄰。
文章豈獨傳當代！天地常留不老身。一院松筠三徑菊，鎮亭山下許知津。
都無餘恨到心頭，儘管人間春復秋。祇有國家興廢感，難禁民物亂離愁；
此心落落憑誰說，舉世滔滔與伍羞。恰好忘機遊物外，喙鳴天合不驚鷗。
<頁 id="32p49"/>
茫茫宦海倦遊歸，悟徹蒙莊杜德機，吟席追隨幾髦士，釣臺古今一簑衣；
山林有約尋禪隱，薇蕨堪餐且樂饑。應笑知非非亦盡，更無七十九年非。
客中容易過光陰，況是來鴻去雁沉！未得筵前稱拜手，半因病久阻歸心。
耆英社散空追慕，松鶴吟成苦自禁；為祝南山壽無極，也將俚句譜瑤琴。

<詩>至太白山禮八指和尚冷香塔</詩>
卻憶乘槎粵海歸，梅花明月記依稀。(時方營壽塔成，曰冷香，師自撰塔聯曰：
傳心一明月，埋骨萬梅花，李梅庵書)。
出山杖履追隨去，閱世滄桑志願違。
北上何堪骸骨返，(民國元年冬，師為佛教會事寂於北京。)
今來已是物華非！青蔥墓木微濛雨，憑弔難禁涕淚揮！

<詩>宿天童寺</詩>
巍巍太白峰，兩浙冠名勝；峨峨天童寺，千古宅賢聖。
翠嶂界晴空，寒雲生幽谷；溪流亂清籟，巖花吐奇馥；
嵐光蕩曦陽，鐘聲破曉發；百萬青琅玕，掩映玲瓏石。
曾憶十年中，染衣初來此，以之數往還，猿鶴皆伴侶。
一別今三載，得得重相顧。山色渾如昨，自憐顏非故。
<頁 id="32p50"/>
何況哲人萎，空餘冷香塔！展禮一惆悵，林楸慘然白。
淨師主禪席，兩歲今云餘，道風播遠近，氣象日開舒。
圓兄大心士，華座繞龍象，七處心何在？三界空情想。
(時淨心長老請圓瑛法師講楞嚴經，方至七處徵心。)
反聞何所聞？我來剛一宿，自笑非永嘉，都無覺不覺。
明朝入塵去，回首松關遠；天末青芙蓉，夕陽遙指點。

<詩>三遊玲瓏巖謁幻人法師墓</詩>
玲瓏片石掩空蒼，三度來遊感喟長。古徑盤腸苔自綠，幻師遺骨土猶黃。
潺潺不斷溪泉水，馥馥微聞草木香。鬼燄龍涎詩句好，護持應得碧紗囊。

<詩>北窗晚眺與佛佛王吟雪同作</詩>
遠山撐落日，古渡亂流霞；倦鳥歸林急，高樓入望賒。
空懷避秦世，何處訪仙槎？小立西風裏，行行清淚斜。

<詩>過阿育王寺</詩>
瓔珞垂垂映寶幢，嵐光雲影曉空濛；千年古剎今無恙，橫臥蒼蒼玉几峰。
<頁 id="32p51"/>

<詩>訪青幹禪丈重宿雲隱庵與良弼善亮同室</詩>
江中一帆斜飛揚，江邊古渡垂綠楊，樹樹蟬聲噪夕陽，花木深處藏禪房。
舊雨相逢疑故鄉，不談世變談家常。園蔬取作羹與湯，山廚飯熟胡麻香。
雄風便欲披襟當，連朝煩熱今清涼。恍從崎嶇遊康莊，草間閃爍流螢光，
爛然群星浮空蒼，新月娟娟懸松篁，林翠靄靄雲氣黃。長歌掩扉踞籐床，
座中二友善且良，笑語雜出渾相忘，獨我睡酣魂高颺。雞鳴喔喔醒眼張，
半窗紅透驚曦暘。太息人生同眇芒，猶如焦鹿藏諸隍；謾分清濁歌滄浪，
祇合振衣千仞崗。

<詩>贈別許良弼(用杜子美胡馬行韻)</詩>
芙蓉寶劍胡青驄，丈夫得之馳西東，超山越海樂其樂，一笑糠秕塵世功。
氣壯理順良知致，胸襟浩浩性真至。交遊須得黃金揮，肯讓陶計善牟利。
冷面熱腸心如鐵，路見不平眥雙裂。兒女情鑄英雄身，胭脂色映肝膽血。
猛虎能搏蛟能騎，陸沉卻喜無人知。與君共約林泉老，送君風雨輕就道。
<頁 id="32p52"/>

<詩>喜雨與余笑予同作</詩>
一天風雨過危樓，滌盡炎氛洗盡愁；小立忽驚衣袖薄，方知時節已清秋。

<詩>次韻陸愛伯感懷</詩>
終須長夜曉，看日浴扶桑。家國方多事，心齋漫坐忘；
君懷鵬變志，我感雁成行。欲作神農帝，尋將百草嘗。

<詩>舟中遇張寄塍</詩>
兩月思君心獨苦，一聲喚我耳先知，扁舟共度穿山海，風雨聲中聽讀詩。

<詩>赴普陀舟次</詩>
年年世上勞薪積，五渡蓮洋暗自傷。齊到滄桑亦萍絮，聽來風雨勝宮商；
雲兼波浪湧晴白，山接空濛極迵蒼。一丸彈向東南去，海面痕留匹練長。

<詩>憨杜多囑題其師弈濟像</詩>
我有素心友，懸居東海隅，相逢智慮竭，渾然忘猜虞。
展示像一軸，云是先師真，索我題其額，瞻仰儀天人。
<頁 id="32p53"/>
生平乃未識，予舌忽如結，窗外風蕭蕭，默坐無言說。

<詩>題遯庵居士所得朐山新出唐程夫人墓誌銘</詩>
有碣有碣出朐山之土，題曰唐程夫人墓誌銘，摩挲幾人辨魚魯？
費隱道不間夫婦，焉用肅肅列兩廡！獨行庸德偏堪嘉，粲粲兒女思哀苦。
憑此肫肫淵淵精神貫天地，陵谷遷移未朽腐，字字還如新發硎，蓬萊名鄉徵邃古。
遯庵居士飛奇思，登高一呼萬窾怒，琳琅滿軸光矞皇，雜糅精瑩眾妙聚。
巖嘯潮鳴一燈慘淡中，沉吟聊接諸君武。

<詩>閉關普陀</詩>
剎那無盡即千年，應笑長生久視仙。世相本空離壽夭，人心積妄計方圓。
聖堯盜跖名奚擇，白骨紅顏色並鮮；萬物一椎齊粉碎，一椎今亦不須憐。
此心根喜便根憂，恰是低昂稱兩頭；縱得四禪成不動，還應三解住無求。
何妨脫粟蛇同飯，偶羨清濠鯈共遊！夢入旋螺憑宛轉，沙蟲孑孓亦風流。
傀儡知經幾出場，等閒搓短又拖長。多愛終成不定聚，無求孰辨自由方；
了知淨土非天國，肯信回光即故鄉。但得此心同赤子，自然墾地不蟲傷。
<頁 id="32p54"/>
丈夫一悔無多事，活把心腸死下來。為道原須求日損，忘情那怕便身灰！
蕭然已是無長物，送者都將返自崖。(借韻)寄語世間休錯認，卜梁倚有聖人才！

<詩>贈別湛庵歸邗江</詩>
秋雨蕭蕭，沾履及袍，彼上人者，來自江皋。
一杯滄海，千里迢遙，亦裹餱糧，亦狎驚濤。
天涯良覿，道誼孔昭，欣添丰韻，長髯飄搖。
作十日醉，苦無醇醪。何以興只？新詩一瓢。
秋風怒號，行色搖搖，彼上人者，歸乘浙潮。
一聲珍重，萬木刁調，離愁渺渺，別緒忉忉。
波兼月湧，浪拍山高，明星疏逖，碧天寂寥。
我心如結，師形其勞。何以慰只？歌此長謠。

<詩>聞聖根死用湛庵韻哀之</詩>
有此懸崖撒手才，廿年前亦不須來。一波起滅悲甌海，兩地殷勤憶嶺梅；
頓覺知音人世減，轉難成佛我心灰。而今一哭酬誰好，痛淚都從肚角回！
<頁 id="32p55"/>

<詩>南嶽山樵自太白山來曉起有詩乃和原韻</詩>
偶從蝶化悟蟬聯，消息春回枯木禪；不夢周公夢梅隱，冷香飛度一臞仙。

<詩>答南嶽山樵見贈次原韻</詩>
燦然黃月出松關，遍界圓明絕倚攀；霧翠霞蒼籠不住，玲瓏高峙石斑斕。

<詩>和南嶽山樵韻贈昱山</詩>
堂堂高坐石磐陀，不向山前勘老婆，碎梵零鐘無壁落，悠揚雲影度清波。

<詩>續冰絃見懷詩依韻卻寄</詩>
海山風浪意潺湲，一紙悲濤映恨顏。可奈花空眚猶病，明知念妄夢難還。
願持骨肉酬勞侶，痛割頭顱捨我慳。珍重故人遊絕域，(君有身毒之遊)
鷲峰吟寄白華關。

<詩>慰一幻病中即疊哀聖根韻</詩>
人生一例屠場豕，步步都趨死地來。枯骨塚中顏比玉，黃金臺上業成灰。
好從病榻尋安樂，莫便歡場忘苦哀！萍絮滄桑了無住，不妨彈指入輪回。
<頁 id="32p56"/>

<詩>送勝安返蜀(乙卯)</詩>
打坐禪關亦足哀，羨君猶有故山回；一帆相送春風好，莫待秋深萬木摧！

<詩>憨杜多破關有詩徵和次其韻</詩>
鏡是軒轅劍太阿，等閒心膽落天魔。雙離語默國摩竭，獨立蒼茫山普陀；
面掩麟傷曾墮淚，尸居龍見恐興波。期君促膝松根下，百尺凌雲笑蔦蘿。
入不厭深是竹林，綠陰濃處枕瑤琴，儘容百舌能多口，不許一人知此心，
渾似有情紛笑罵，看疑無病亦呻吟。春山睡足石窗曉，漠漠輕煙繞翠岑。
何必聰明何必獃？獨來獨往獨徘徊。龍吟莫漫驚枯木，豹變寧須守死灰！
攜手真人騎日月，不容餘子共歡哀。百千三昧毛頭上，心殿重重為汝開。

<詩>送別湛庵返楚</詩>
得得重飄滄海舟，去秋曾共詠東樓。一山舊雨聯新雨，千里鄉遊繼客遊。
不可教應憐孺子，再相逢約在揚州。黃鸝叫得人心碎，別有奇愁勝別愁。
<頁 id="32p57"/>

<詩>題憨杜多作蘭幀</詩>
心頭幾點血斑斕，吸自歐蠻戰骨寒；本是隔洋腥臊氣，化將芳豔與人看。

<詩>卻非癡劍自秣陵秋來有詩次其韻</詩>
幽居原異困磚磨，呼吸常通萬里波。讀到賦成亡是少，吟將詩好卻非多。
忽逢蹈海來癡劍，空憶望風倒義戈。為問石頭城下路，夕陽紅得近如何？
前朝折戟認沙磨，淘盡英雄此逝波。落落秋心今是少，沉沉春夢昨非多。
出天容我倚長劍，迴日問誰揮短戈？記有黃金瘞秦世，秣陵佳氣竟如何？

<詩>贈錢塘葆瑺醫師</詩>
零落蠻花犵鳥身。(君久在閩幕中)空多才藝究天人。荀卿非相墨非命，一例何曾送得貧！
緇衣重作故鄉身(癸丑出家，甲寅返浙)。況遇相望一水人！此是白蓮洋彼岸，紅塵不到好安貧。
拚將不值一錢身，努力追蹤空石人；還被蚊虻挫精思，易筋洗髓道終貧。
<頁 id="32p58"/>
神方一起苦吟身，恐作拔山蓋世人；要仗奇窮鑄剛骨，囑君醫病莫醫貧！

<詩>讀齊物論</詩>
物遇長風成地籟，心因深想發天機；但離自取原無性，怒者何須更問誰？
青濛濛外白茫茫，六合中間說聖王；齊到不齊成物化，一場蝶夢太荒唐！

<詩>壽天童寺淨心長老六十</詩>
太白仙人金之精，當年曾現童子形，大椿冥靈俱夭死，松鶴千年真彈指！
唯有義師璿師杜多行清苦，永與名山名藍亙萬古！
我憶初至太白山中天童寺裏受戒時，桓桓寄師藹藹淨師戒壇戒堂親見來。
戒壇大師三年前曾寂化退藏密，所留一塔冷香便是金剛不壞之真跡。
戒堂大師今當陽，譬如先佛後佛坐道場。法鼓蓬蓬來釋梵，圓同大鏡無餘欠。
綿綿晝夜一百八，佛壽剎塵又塵剎。
從來軒歷難為籌，傳道恰恰花甲周，天童老人常不老，不妨隨喜現壽考。
寄師六十開壽筵，我曾詩座停翩翩；而今活埋小白花，不獲重瞻太白仙人獻壽之碧藕大如船與瓊棗大如瓜。
自笑住在珠寶嶺之根，卻能居然窮到一具赤骨存。恨無藥王百福臂，真法供養香薪燔。
忽然躍出筦城子，松煙裊裊拂蘭沚，白月流輝滄海鮮，頌成無量壽佛篇。
天上之星地上之山同一名，山中之僧僧中之師同長庚。
<頁 id="32p59"/>

<詩>答示一幻</詩>
一場富貴春婆夢，萬種愁思古佛燈。白袷緇衣總憔悴，大江孤枕莽奔騰。
好頭顱竟誰來斫，窮性命無天可憑；何不便從陸沉去，等閒歌哭在師僧！

<詩>補怛禪關漫興</詩>
海島幽棲似坐船，管寧傳說隱樓顛。心齋恰是涵虛白，門閉原非草太玄。
縷縷爐香經案靜，重重燈影佛臺圓。易驅惜命偷油鼠，難護輕生赴火蜎。
半璧圖書連沆瀣，滿壺冰雪耐熬煎。慣聞喜鵲牆頭叫，默逗馴蛇瓦眼穿。
送到寺鐘催早起，朅來吟伴擾遲眠。詩思偶逐秋聲壯，瘧勢曾因暑病添。
卻憶枉風驚拔木，每臨清沼念栽蓮。雨看千嶂煙嵐積，晴放一房光氣鮮。
老樹窗前青未了，亂山簷下紫堪憐。朝霞燦燦生寒浦，暮色蒼蒼接遠天。
<頁 id="32p60"/>
被絮新裝任冬盡，瓶概斜插欲春妍。禪超物外空餘子，鎖斷人間更幾年。
月影夜窺花不動，潮音日說偈無邊。文殊漫把圓通選，此意難教口耳傳。

<詩>題思愆室詩集</詩>
空碧澹搖秋水遠，恍從天末見伊人。曲高和寡吟偏苦，貌逸神閒意自親。
離合死生催淚盡，江山雲物入詩新。榕鄉一卷關風雅，子美由來是史臣！

<詩>題刳蕉所藏山水圖(圖為施聆秋女士作)</詩>
太平洋中波不平，蓬蓬海氣魚龍腥，未能剷卻普陀好，軒然天半頭崢嶸。
何處天地開鴻濛？一山飛墮來相爭。漠漠青霧生白璧，森森叢木蔽大明。
欲停不停松間雲，將瞑未瞑霞際城；翕闢變化有神鬼，巖岫頃刻換陰晴。
正憐孤嶼失輔助，更見群巒紛奔迎，隱約天童乳峰突，迢遞天姥腰帶縈，
欹岸側島因依立，起伏多端勢縱橫。一橋闊臥溪水清，有客背人攜杖行；
不知遊客是歸客，卻看茅屋非茅亭。刳蕉捫圖忽大笑，深谷還驚春雷鳴。
畫師先疑鄭廣文，細向蒼崖認姓名，如何雪膚花貌人，胸中邱壑偏老成？
<頁 id="32p61"/>
想見落筆風勁疾，恍聞萬樹騰秋聲；始信宇宙心所作，一體不分情無情。

<詩>和湛庵春日出瓜洲口(傳是伍員解劍渡江處)</詩>
春波鱗鱗搖圓湛，扁舟如登蜀山棧。聞道吳市吹簫客，渡江曾此逃楚難，
徬徨一疑脫龍泉，翻教漁父投深淵；蘆中人兮蘆中人，呼不出兮今幾年。

<詩>和湛庵過漢陽歸元寺弔雲巖</詩>
剔燈曾共展奇文，今日重來倍憶君。一挺孤身忠佛國，
(辛亥義師戰敗，誓守歸元寺弗遁，乃與寺同燼。)
幾經浩劫戰魔群；已留壯節心應慰，無復知音琴可焚。
小繫扁舟又東渡，何時重弔漢江雲！

<詩>和湛庵五十初度二首</詩>
昔昔今今兩不遷，故人非故獨君憐。芒鞋箬笠三千里，楚尾吳頭五十年。
舊雨尊前祝生日，小晴江上養花天。傾懷放抱形骸外，攜手飄然總欲仙。
江樓閱盡古今人，添得空王一素臣。黃鶴杳然餘故址，白鷗聊爾豁愁顰。
俠邊肝膽冷還熱，筆底雲煙幻亦真。興到應忘吾老矣，及時歡賞趁芳辰。
<頁 id="32p62"/>

<詩>和湛庵閉關揚城東庵韻即以奉贈</詩>
璠璵古玉淨無瑕，愛我偏將燕石嘉。楚北詩名傾耳早，海南禪影未肩差。
寄書每署忘年字，對鏡曾經較鬢華。不肯一關同此築，料來祇是怕多蛇。
(嘗說普陀多蛇)德鄰曾締記谿清，幾度經窗話月明。聚首且留來歲約，寸心難忘去秋情。
業多枉自逃山澤，隱大何妨在市城。千里詩筒遠相寄，祝平安更報安平。
詩禪處處常安樂，早是雙修福慧全。准備一生超十聖，豈從四果滯三賢！
微塵剖出經千卷，一念圓融劫萬年。江海炳靈無障礙，潮音應共法音宣。
混跡沙門濫吹竿，形聲狼藉我誰如！原知道誼同山重，猶恐交情共歲除；
況未介眉黃鵠壽，又難飛夢綠楊居。閉關今得真消息，何幸天涯展尺書！

<詩>喜雪</詩>
曉來寒透夢中身，頓覺窗前景物新。鳥篆靜窺遺喜鵲，玉書重見吐祥麟。
三冬柳絮人間瑞，萬樹瑤花海上珍，分咐天公重抖擻，好為詩筆振精神。
<頁 id="32p63"/>

<詩>歲盡</詩>
三生圓慧業，一悟見天才。解語憑頑石，能寒耐老梅，
眼從雲外送，頭在雪邊回。炊得黃梁熟，人間劇可哀！

<詩>立春次施樊樓偶作韻(丙辰)</詩>
人天默默兩忘言，寂歷空山久閉門；榮辱自知心已死，縱橫難信舌猶存。
東風忽欲回枯木，生意無私到廢園。吹斷廉纖一宵雨，林嵐漠漠石窗昏。

<詩>病中得聊叟詠雪二絕次韻郤寄</詩>
吟殘臘雪又春時，聲斷溪流凍解遲，柳眼不舒梅頂禿，健寒侵骨夢先知。
消盡名心與利心，卻宜閒趣病中尋；久曾壯士無顏色，不怕床頭沒一金。

<詩>贈了意禪人</詩>
讓王千古有遺風，遊俠延陵世所雄；一笑桑門還斷髮，人天長揖付雞蟲。

<詩>和陳師竹述懷</詩>
<頁 id="32p64"/>
不復沖天慕一飛，現成生事嬾研幾。情場夢歷三千劫，活劇知開第幾闈。
卻笑爛羊侯伯賤，閑憐病鳥荻廬依。漆園枉費論齊物，至今何曾絕是非？

<詩>贈潤州吳雲亭(桂林)入都</詩>
潤州名勝甲天下，腰挾金焦兩點青，一江風月浪無盡，千古英雄淘更生。
京國象呈德星聚，海嶠帆繫野人情；山林近日成寥落，相送惟憑墨數行。

<詩>贈昱山禪兄即次圓關原韻</詩>
人在永嘉天目間，點紅塵亦不相關；三年牧得牛純白，清笛一聲芳草閑。

<詩>和陶答卻非兼似定法</詩>
心性我不得，物質誰能貧？道輕世所貴，俗棄真所勤。
五車競名役，千里悲行人。采翳目前誘，逐逐變轉新。
那曾容取捨？空自紛厭欣，遐哉定老宿！危坐慈湖津，
胸中冰炭消，忽然成比鄰。方知蓮花國，蕩蕩非帝民。

<詩>和昱山贈清虛閣</詩>
<頁 id="32p65"/>
菊逸淵明宅，蓮清惠遠廬；香光澹花月，三昧醉何如！

<詩>贈楊一放次原韻</詩>
出天莫怪冰能熱，入地應憐世已貧，造化小兒何足責，還須自做自由人。

<詩>贈方瘦梅</詩>
應是毗耶會上仙，未容端的辨人天。蘭心已共蓮花淨，慧業還同福果圓；
梵貝靜翻經十二，繡幃閑習禮三千。豈徒詠絮才無敵，入定曾依佛座邊。

<詩>答方瘦梅次原韻</詩>
秀毓靈鍾古甬東，仙才謫自蕊珠宮。班姬史筆光華國，龐女禪機奪道公。
詩魄水含孤皎月，琴心論契不真空。蘭因絮果都無著，一灑清言萬綠叢。

<詩>贈方稼孫</詩>
汎汎吾生一葉輕，聽曾培玉讀書聲。藏山已覺渾忘世，遇子何期尚識名！
海上梵音通謦欬，室中晴翠絕將迎。談詩不厭頻垂訪，也愛才華異樣清。
<頁 id="32p66"/>

<詩>贈別方瘦梅方稼孫</詩>
緣證三生石，交深兩卷詩。相知原自早，良覿悵偏遲。
旖旎風懷好，殷勤意氣奇！明朝聞汽笛，別恨一絲絲。

<詩>丁已立春出關</詩>
出關剛值立春日，卻為立春方出關，山後山前霎時遍，春風浩蕩白雲閒。

<詩>題阿育王寺十二景</詩>
寺古春長在，林深徑轉迂；偶然憑玉几，寫入夕陽圖。[玉几春色]
欲識丹山勝，窗前草色賒；明朝晴更好，暮樹亂流霞。[赤菫晴霞]
疇昔金剛杵，於今鐵砲臺；一般神護法，佛海禁宏開。[雨臺護剎]
萬變滄桑裏，巋然塔一雙；斜陽分上下，雲擁影幢幢。[雙塔矗雲]
曾聞迦葉佛，足跡鄮峰留；雁度長空遠，寒潭水自流。[鄮峰佛跡]
一角袈裟地，依稀石上紋；烏衣新色相，日日浣風雲。[烏石袈裟]
<頁 id="32p67"/>
如何濠上人，能知魚游樂？還應水中魚，亦似人愛國。[魚游樂國]
此井有龍臥，此日乏甘霖；誰摘頷下珠？誰披沙中金。[龍臥金沙]
仙才得自天，仙與人何益？仙風旋坤輿，處處留仙跡。[葛仙翁井]
妙喜泉水清，趙州茶味苦，試問嘗過人，能否將舌鼓？[妙喜泉茶]
不受秦封污，翛然晉韻存；放光何日事？新翠浴朝暾。[晉松餘韻]
人間現優缽，天上有娑羅，一例關靈瑞，花奇不在多。[娑羅奇花]

<詩>依韻答韓蘧園</詩>
又賺名流為品題，荒唐一卷語無稽。公家竟爾私三魯，亂德憑誰正九黎！
方內外遊顏盡瘁，世高低路走皆迷。使君應有如椽筆，能作溫嶠照水犀。
去歲君來我閉關，潘衙春訪悵桃殷。
[春間訪君定海縣署適值旋里]。盈盈共惜天邊月，落落相看海上山。
已是論交神略跡，未妨得句往頻還。
近來一事真堪笑，混俗和光不得閒。

<詩>與普陀懶石過普慧庵贈下帷室主用詩佛韻</詩>
<頁 id="32p68"/>
快領清談意自消，恍如空外泛仙棹；新從古寺尋詩佛，又向名山掛酒瓢。
海色蒼茫連戶牖，天風浩蕩過窗寮。虎溪恰好成三笑，陶令由來懶折腰。

<詩>依韻答下帷室主</詩>
相逢一面亦前因，況共名山寄此身！稽首同龕彌勒佛，詩輪大轉一微塵。
歷盡滄桑不見因，與天同醉久忘身；蓮洋我又成重渡，何處人間可染塵？

<詩>和邢蓉軒五十述懷</詩>
渾同魚躍與鳶飛，飢到加餐冷著衣，物各逍遙遊性分，神全活潑濬天機。
仲尼此日欣知命，子美他年歎古稀；萬六春秋大椿在，鬢華應笑未曾非。

<詩>訪下帷室主即事用冷雪韻</詩>
淡風涼雨晝綿連，坐久談深似入禪；讀印觀書多興致，一杯添作醉中仙。

<詩>偕玉皇游慈谿龍山清道觀和亭間馮次牧韻</詩>
眾妙曾聞道有門，猶龍潛隱此山尊。一亭松竹幽吟好，微籟石泉涼意存；
蒼翠盪胸雲不定，樓臺放眼海能吞；輕煙萬壑清暘裏，澹若秋宵夢後魂。
<頁 id="32p69"/>

<詩>贈孔肥西和丙辰仲秋東遊雜詠六絕原韻</詩>
欲閱人間變相窮，不妨南北又西東，超然利鎖名繮外，便是乾坤一放翁。
未須永叔賦秋聲，了境唯心本不生；白浪紅塵閒掉臂，應無兕虎陸行驚。
晉代高風元亮宅，漢家明月子雲亭，幽人大抵耽禪悅，為愛心聲靜裏聽。
人倫自昔聖中華，喬木今還多故家；大雅扶輪知有在，漫將胡語譜琵琶。
玄黃血戰起群龍，盡入浮雲變態中；料得曾經滄海客，悲天憫世此心同。
端正故鄉歸去休，故鄉淨土非神州，神州火宅不堪住，落葉哀蟬又報秋。

<詩>和吟雪遊月湖詩</詩>
曾記攜吟侶，秋初過月湖。醫饑茶送棗，袪熱扇搖蒲；
有句催詩缽，無愁遣酒壺。庭前芳草綠，應未委荒蕪。

<詩>曉起題窗前淺草場</詩>
<頁 id="32p70"/>
窗前曉愛平蕪綠，石縫秋留淺草青；應勝買山錢萬貫，贏將清氣滿疏櫺。

<詩>和陸鎮亭太史惠韻即以奉贈</詩>
早是雙修福慧兼，靈山一笑又花拈，高文蓋世應無上，大浸稽天不可淹；
佛地詩壇今有託，安心樂道更何嫌！漫云絢爛歸平淡，杜老吟尤晚歲嚴。

<詩>陸鎮亭太史秋日在觀音寺結木犀香詩社即以為題限犀香二韻分賦二律和圓瑛
禪兄韻</詩>
廣寒仙桂颺天香，一曲霓裳落上方。難得騷壇開大雅，許從詩社託清狂。
才華歛作千秋鑑，意氣消成六月霜；應似今宵圓滿月，憑人處處仰輝光。
此日明州詠木犀，滿身雲水又全提。(予方謀作扶桑遊)
三千里外殷回首，重九糕從何處題？破浪乘風聊擊楫，登天捉月且移梯。
應憐海上尋詩料，一角奚囊手自攜。

<詩>東遊答圓瑛禪兄原韻</詩>
錫山清夢倦寒香，又說男兒志四方。迦葉當年破顏笑，菩提何處歇心狂！
且攜詩缽貯滄海，待詠梅花傲雪霜。祇恐此行難代得，胸無萬卷玉琳琅。
<頁 id="32p71"/>

<詩>倚裝東遊和苦佛玉皇二律</詩>
曹溪一派水東行，萬浪端頭跋大鯨。文字業緣翻意影，別離時節鬥詩情。
舌存終莫說真法，禮失還須問野氓。欲挈頹流歸太嶽，道修途遠未能程。
此心彌滿復清淨，中不容他孰可鄰！漫握空拳誑兒女，平添幽阱陷生民。
食牛乳虎當陽視，擒兔蒼鷹古道瞵，莫使齒牙齊笑掉，勞叨猶自話疏親！

<詩>東遊和韻答王吟雪二律</詩>
東方日出紅光滿，挂在珊瑚第一枝。人是少年都有興，詩逢佳節且爭為。
從來未合來何別，不善非資善豈師！憐取眼前君意好，詠梅先訂遠歸期。
文心萬千手筆敏，空手一雙心印傳。待放輪舟到海岸，再穿臘屐登山巔。
工談侃侃捕蛇者，天網恢恢司馬遷，海東多少興亡史，不知安樂誰劉禪！

<詩>將赴日本答和章希夷四律</詩>
<頁 id="32p72"/>
滌腑披臟不見魂，人生真相覓無門，分明容易呈千象，宛轉應難賸一痕。
柳岸春深成鳥國，桃源世外有仙村；小家珍說憑紛亂，吹萬何須待定論！
玉露凝秋菊綻霜，暗窗清淚向寒塘。趨生物各爭天地，處世人如鼓橐囊。
已見劉邦真作帝，不妨韓信假稱王。茫茫落葉來歌哭，獨挈西風返恨鄉。
為誰營食復忙衣？佇苦停辛換昨非。空養色身終老死，幻成心影又依稀。
生惟義務無權利，活被牽纏莫泳飛。大患從知難解脫，樂天還與願相違。
無端覓我亦堪憐，擷得空花貫野煙。疏樹斜陽紅慘淡，亂雲荒草綠芊綿。
人天交接渺何處！湖海飄零更幾年！鼓枻中流渾未已，暫時停向曉江邊。

<詩>題岐昌法師照相</詩>
寒潭湛寂深千尺，秋月圓明皎一輪，漫說無形寧有影，有情誰識本無身？
如何具足孤高相，偏是能同世俗塵！渺渺東瀛流佛法，非關海外慕真人。

<詩>由上海抵門司漫吟</詩>
<頁 id="32p73"/>
無盡江山匯海東，一丸春日渡秋風。漚邊映取佛花白，浪隙飛來光線紅。
大死生天晝如夜，小滄桑地色皆空；華嚴剎海仙珠網，早是全收入夢中。
將軍何必漢嫖姚，四海波濤載一瓢。此夜此時無限感，秋風秋雨太平潮。
守梅應化千年鶴，鞭石偏成萬里橋。回首吳山青一髮，月移雲駛莫停橈。
推窗又是夕陽天，玉女紅膚襯綠綿，搖出秋涼疑欲雨，留來人籟喜聞絃。
無端大塊形勞我，如此東流水逝年；驚起鴛鴦眠不定，粲然微笑電燈前。
應有仙蜃鬥玉蛟，潛靈幽怪助呼號。燃犀那得溫嶠燭，折竹誰傳博野刀！
曉月晨星縈別夢，墜塵零影念諸曹。此身留待作奇死，肯把千鈞等一毛。

<詩>由門司至臺灣基隆</詩>
病夢迷離易斷殘，添衣獨醒戰餘寒。心頭突欲他生卜，肚角翻來隔夜酸。
穩睡海棠紅隱隱，放晴天氣白漫漫。罡風一掃游絲盡，不許紛紛到筆端。
涼生桅末浪微聞，水色天光一線分。滬上〔(狹－夾)＋羊〕狂哀散木，海南羈病憶棲雲。
滄溟攬入缽盂小，荳蔻噙將肝肺熏。造物有權終戰敗，未須靈乞使氤氳。
<頁 id="32p74"/>
多少楊妃出浴圖，白紗幃外影糢糊。也關佛說眾生相，算是人間女丈丈。
拍合胡笳誰蔡琰？風觀夷女幾羅敷？偷閒籠得雲鬟就，又換鮮花把粉塗。
一卷金光至教存，和風有扇劑寒溫。榻懸已是難成睡，枕倚還應暗斷魂；
浪碎萍沉驚短夢，探消問息悵無門。善天女咒空持誦，至竟何曾見道源！

<詩>登月眉山</詩>
不二門開道有師，(由基隆至靈泉寺，約六里，行三里至月眉山麓，有門額曰不二法門。)進行無復費疑思。
紆青路比長安直，環翠亭留小住宜；
隔樹幽溪消世慮，聞鐘梵剎見僧儀。
此身又在深山裏，初夜當看月似眉。

<詩>日本發台灣寓靈泉寺即事</詩>
上極天蒼蒼，下窮水茫茫，中間何所有？一鳥東南翔。
厚積六月息，軒然翼怒張；白兔伴之行，赤烏浴以光；
左盻失鄧林，右眄辭扶桑；去去瀛臺洲，縹緲蓬萊鄉。
<頁 id="32p75"/>
仙鄉忽已達，群動朝皇皇。五尺一奇士，身短心獨長；
昂首招鸞鶴，鸞鶴休高揚；低頭呼魚龍，魚龍休潛藏；
於法得自在，云我為法王。造化司橐籥，宇宙歸括囊，
搖蕩而恣睢，孟浪以猖狂，與為無町畦，且令蹈大方。
前不見羲農，後不見漢唐，孔黑脫桎梏，堯禹落秕糠。
何謂歐羅巴？一粟飄太倉；何謂美利堅？眾蝨攢敗襠。
何謂拿破崙？小醜偶跳梁；何謂華盛頓？稚兒喜得糖。
耶蘇摩哈末，瑣瑣歆天堂；盧梭達爾文，倀倀墜鬼坑。
利亞能食壤，丸丸轉蛣蜣；威廉能磨刀，霍霍向豬羊。
古今一邱貉，罡風輕塵颺，既與外天下，亦使生死亡。
醍醐灌大頂，甘露潤直腸，彼彼無熱惱，人人獲清涼，
事事普成毀，物物咸迎將。洗腳登道岸，霧深夜未央，
漫漫不可辨，轉陷荊棘場。水仙幸知警，懷內披短章，
援之榛莽墟，導之瓊瑤房，相見如相識，歡生禪客粧。
相識還相待，升降尋趨蹌，飛艎奔雲氣，俄停古渡傍，
拍拍又浮去，疑欲藏諸隍。魚貫入官舍，遲遲幾徬徨；
簿書堆滿屋，憐伊無事忙。三聖重接引，舉步成康莊，
分明媽祖宮，不是德壽堂。鳴祀化城耳，行行趣寶坊。
沿途多煙燉，回首杳帆檣。高躋不二門，盤紆過崇岡，
<頁 id="32p76"/>
疏林度梵鐘，幽卉含妙香。庭殿閶闔開，金碧何輝煌！
湛湛靈鷲泉，勝地最吉祥；彎彎蛾眉月，佛子示覆障；
佼佼善慧師，股肱多賢良。食我以玉粒，飲我以璚漿，
游我芳菲苑，衣我雲錦裳，坐我芙蓉座，浴我荳蔻湯，
居我散花室，臥我離垢床。晨興縱游眺，指點為參詳。
此山伏金精，佛面金色黃；此山含寶氣，峰髻寶塔裝。
出山一猛獅，舞若青鳳凰；入山一香象，宛如綠鴛鴦，
塔心啟玲瓏，寺形合圭璋；制作關天人，才巧雙難量。
自我入山寺，淫淫雨不暘。隱隱三仙宅，攀探徒悵望，
悠悠五佛臺，夢魂空徜徉。題糕記何處？忽忽今重陽。
當時凌波濤，不異處巖廊；連日沉嵐霾，還疑遺滄浪。
安得御六氣，浮雲掃八荒，仰摩山巍巍，俯瞰海蒼蒼！

<詩>靈泉寺塔</詩>
名山營佛塔，勝地建禪林，不獨才思巧，尤關德意深！
制參新世法，道契古人心。何處聞鐘梵？靈泉演法音。
<頁 id="32p77"/>

<詩>答靈泉山諸德</詩>
定知詩律杜陵師，佳句抽來絕妙思。古貌古心雙不借，名山名士兩相宜；
瀛臺自昔神仙宅，蓬闕應存漢晉儀。笑我秋瓠浮五石，漫遊何幸識芝眉！

<詩>靈泉寒翠居</詩>
寺是靈泉境，未是靈泉心，欲識靈泉心，更入深山深。
內有大水窟，潺潺常龍吟。撥雲窮杳冥，曉露濕衣襟；
行盡得禪室，悠然寒翠岑。

<詩>靈泉法會</詩>
五臺俱會出尋常，七日宏開選佛場。八面玲瓏三寶塔，十方洞達普光堂；
洗心藏密穫秋實，止雨停風乞太陽。千尺靈泉兩眉月，待裁霞錦入篇章。

<詩>答日僧慈愍</詩>
斜風細雨暮秋天，此地相逢亦夙緣；記取靈泉三塔影，與君佳話共千年。

<詩>辭月眉山</詩>
<頁 id="32p78"/>
此行歸去有餘師，半月優遊足我思。塔隱九層分合巧，韻成三疊唱和宜。
陰晴不測天經濟，道俗交參佛律儀。曾憶似眉初夜月，更堪後夜月如眉！

<詩>寓基隆贈許顏二君</詩>
人生遇合亦何常，翰墨緣深興便長；料得他時歸國後，還應有夢到東方。

<詩>和梁任公壁間韻</詩>
一樓帆影度仙舲，清淺蓬瀛過幾程；殘雨曉風吹欲斷，晨星落落數燈明。

<詩>詠水族館</詩>
不辭徒步雨淋漓，眼界添來水族奇，種種眾生種種相，分明容易又迷離。

<詩>赴臺北</詩>
回憶基隆初到日，捨舟半月乍登車；撥開雲雨到臺北，天末飛虹橫暮霞。

<詩>遊臺北街</詩>
晚來偕向市場遊，燈火星羅車水流，一切繁華如電拂，生心無住不停留。
<頁 id="32p79"/>

<詩>新北溫泉</詩>
霢霂吹來欲濕衣，電車形式汽車機；特投新北試新浴，塵事靈泉兩不依。

<詩>遊臺北公園等處</詩>
偶從雲外昂頭立，頷下群巒翠帶圍；料得月眉山上雨，地天分處彩虹飛。
遙望月眉如女兒，雲鬟霧鬢未開眉；一衣帶水雙橋路，動物園中夕照遲。

<詩>紀日本太虛</詩>
日本中華兩太虛，未逢先見壁間書；他時如有相逢日，面目鬚眉如不如？

<詩>善德堂</詩>
捲賸秋風黃菊影，開來午日綠柑村；善心男子慈心女，(用壁間聯語)
一例如來德相存。

<詩>送別歧師</詩>
憶自明州發腳行，俄將一月寄蓬瀛，游懷寬處歸心急，屈指猶須十日程。
古人八十猶行腳，六十於今亦趙州；漫道古今相去遠，一杯滄海幾曾浮？
<頁 id="32p80"/>
無心雁影度寒潭，作客非關客味耽，已是天涯同作客，客中分別更何堪！
芙蓉乍放菊初殘，眉月又將初夜看；再待風霜經一月，臘梅歸詠雪香寒。

<詩>彰化曇華堂即席答施寄庵</詩>
未值嵩山面壁僧，幸聞遺教道堪徵。願將文字有為法，傳作光明無盡燈！
北拱群星爭燦爛，東流萬派與清澄。詩壇今夕參三昧，佛也拈花歎未曾。

<詩>和勢山廳長</詩>
一現曇華直指心，欣從海外拓胸襟；達摩千載無消息，今日彰城見少林。

<詩>答黃臥松居士</詩>
戰國世重開日局，殺人場欲闢星球，群魔忍看爭千劫，一鏡誰懸仰萬流。
有漏雜心因莫造，眾生同業果須酬；漫漫長夜沉沉夢，一念圓明便不儔。

<詩>和蘇南記者</詩>
猶未觀光向二京，更須買棹渡東瀛；最宜萬頃汪洋水，擾不濁兮澄不清！
<頁 id="32p81"/>

<詩>和王敏川</詩>
秋風獵獵暮雲低，各有來時路不迷；了得佛儒無二致，不須原道笑昌黎。

<詩>贈芬蘭女士</詩>
得到嫏嬛福地遊，應曾慧業幾生修。豈徒書勝十年讀，渾不劍行千里留。
何處帝天成電笑？無多佛法付風謳。火中優缽誰能似？秋後霜英紅未休。

<詩>答林湘沅</詩>
最愛離騷讀遠游，湘波渺渺憶前修。雞林價格曾懸解，鴻雪因緣喜跡留。
今後應教常紀念，此間何幸共清謳。高風千古林和靖，寧止能詩皮日休！

<詩>贈周永福</詩>
佛心通處即靈山，福慧深修不等閑；應與眉峰千古月，共流光耀滿人間。
我今親入眾香國，應勝毘耶會上逢；直至菩提乃消得，天花無著且從容。

<詩>臺中講演會</詩>
<頁 id="32p82"/>
根本法輪惟一音，隨機得解在人心；千流萬派無辭讓，始悟歸墟佛海深。
神話洗除存德音，逢人直指佛唯心，拈花一笑靈山後，重會臺中悟入深。

<詩>臺中展覽會</詩>
聽徹絃歌雅頌音，十年教訓百年心，示人多少良模範，應比空言感化深。

<詩>和黃子清</詩>
同根天地即真吾，心外由來一物無；畢竟無人無我相，不妨相見兩糢糊。
如讀南華秋水篇，令人神往意相牽；定和參透莊生旨，一物能齊大小年。

<詩>和峻山</詩>
掃除地棘與天荊，盡使人心向佛傾；端賴君曹入塵俗，共將濁世一澄清。
曾從佛法得心休，念念能通覺海流；彼岸誕登回首望，仲尼猶是一天囚。

<詩>謝子林</詩>
潦草未成章，偏難拙自藏；磚拋能引玉，吟穩靜聞香。卻憶青山住，曾憐白日忙；
<頁 id="32p83"/>
人間小游戲，容得我清狂。

<詩>赴阿罩霧林宅</詩>
一回合眼觀阿彌，已過蔗田十里奇，巖岫遠從雲霧看，新高山色舊迷離。
悠然當戶有青山，花木陰濃鳥語閒；領略此中高雅趣，能令世慮一時刪。

<詩>贈林階堂</詩>
五桂堂連花萼樓，名園喬木德馨留；秦王漢武空存想，輸我蓬萊仙島遊。

<詩>贈林獻堂</詩>
淨名居士是前身，會得無言道最真；卻引文殊來說法，一時傾讚動天人。

<詩>寄洪月樵</詩>
珠碎南崖，槎浮東海。變入滄桑，注破冬青之引；迸來哀憤幻成春豔之歌。
聞夏聲而如在，知漢澤之猶存。爰和鶴唳，用達鶯鳴。
曾聞天網說恢恢，讚佛梅村拜五臺。蓬島連雲秦代望，潛流有水漢時來。
聊從大海遊懷放，怕向中原醒目開；雞鶩一群祇逐食，治平無復見雄才。
<頁 id="32p84"/>
年年不共不能和，早是光陰六載過；據社憑城狐鼠逞，噬人肥己虎狼多。
浴雲嫌我帶龍氣，講學逢君隱鹿河；便好蒿萊同沒盡，不關臨去轉秋波。

<詩>臺中公園散步</詩>
垂柳條條舞碧波，水心亭子曉風多，此間別具天然趣，下有魚游上鳥歌。
鳥語清圓入耳宜，晶瑩樹色露華滋，波光畫出垂垂柳，恰值無風不動時。

<詩>別臺中寺日僧大野</詩>
百城煙水卅年身，來作支公座上賓；目擊道存溫伯雪，不須言說自情真。

<詩>答別臺中諸友</詩>
出岫閒雲偶爾來，會逢展覽此中開；得君一角袈裟地，盡化台灣作講臺。

<詩>由基隆發神戶</詩>
別離容易又銷魂，不異秋風出國門。碧海粼粼搖夢影，青山隱隱認詩痕；
欣從名士稱禪客，愛此蔗鄉接橘村。兩月優游一彈指，萍蹤絮跡本難論。
<頁 id="32p85"/>

<詩>赴日樓船散步</詩>
怒濤飛舞萬銀蛇，盡向蛟宮認故家；人在下風低處立，還疑亂墜是天花。
蓬萊三島海天鄰，零落天才覓漢秦；尚有桃源餘韻在，風流絕似晉時人。
一水澄鮮綠似苔，樓船高處步瀛台；斜陽兩見天無際，忽見青螺九點來。
睡去茫茫水接天，醒來忽在萬山邊；一來一去成重渡，風景依稀未隔年。

<詩>宿小郡溫泉旅館</詩>
也似南京有下關，曉車飛渡萬重山，來從小郡湯田浴，細雨微風暮色殷。
平生最愛是山居，淺靄輕嵐此寄廬，小小園林饒逸趣，池邊水鳥水中魚。
圍爐煮茗夜談清，身意安恬夢亦輕，夜半鈞天聞廣樂，隔樓徐度繞梁聲。
雲開山迥曉樓晴，檻外清天檻內明；大有五絃揮手意，憑欄目送一鴻冥。

<詩>訪曹洞宗第四中學林</詩>
<頁 id="32p86"/>
晴峰頂上青天迥，白日光中素鳥翔。簷下寒巖佛無語，雲邊古寺塔成行；
桃花碎作千林錦，楓葉飄來一路香。仔細參詳新學制，不妨歸去欲斜陽。

<詩>赴廣島車中</詩>
波光島影天連水，沙白松青石接雲，海景山嵐無限好，收羅且趁未斜曛。

<詩>宿廣島龜福館</詩>
一時風雨一時晴，渺渺煙波兩岸平。海市蜃樓多變幻，潛靈幽怪怕分明。
巍峨佛塔依神社，瀲灩山光映水精。斷嶼連嶠有仙意，雲開霧合逞才情。
崔灝未題黃鶴樓，雪泥鴻爪讓先留。蓬壺此是新三島，世界今傳大五洲。
過客知誰龜又福，閒人似我鳥中鷗。江山漠漠迷煙雨，始信乾坤日夜浮。

<詩>宿岡山後樂園</詩>
勝是明州後樂園，曾聞七駐葆華軒。衝寒得得冰霜踏，擁翠團團草木溫；
玉鏡一池光影瀉，緗煙千嶂畫圖翻。林間立石橋邊鶴，也似遊人愛曉暾。
<頁 id="32p87"/>

<詩>贈莊櫻癡</詩>
陶朱自昔住蓬萊，隱見人間第幾回；宅泛五湖應已遍，業營三島更閎開。
嶔奇磊落關天性，文采風流華國才。聞道摩耶山上路，深心不獨是疏財。

<詩>贈別莊櫻癡</詩>
一窗紅旭吐東隅，明月曾窺貯玉壺，多謝淨名分丈室，還應說法愧文殊！

<詩>贈謝籟軒</詩>
解得三隅反一隅，不妨圓嶠即方壺，神山海上相逢處，世外人間兩未殊。

<詩>答鴻汀次前韻</詩>
原來不用反三隅，等是空空付一壺；但得世情同覺悟，禪逃商隱未途殊。

<詩>遊神戶公園等處</詩>
蕭森松柏石崚嶒，翠冷蒼寒此共登；祥福寺成初到地，玲瓏塔現最高層；
大倉山遠天門近，小趣園幽鬼谷憑。遊罷金星臺上望，神皋莽莽暮煙騰。
<頁 id="32p88"/>

<詩>京都遊</詩>
身似太空飄一葉，歲暮來游微欲雪，京塵不揚翠霧霏，蓬萊宮殿境清絕。
西歸本願見未真，無量光邊同磬折，三十三間千準提，十六明王半明滅。
古物縱橫看不窮，佛華刀影眼中挈；涼羽清商流水音，登高遠望淨無纈。
獅攫象擲狐裝人，擊缽鳴杯入纖屑。夜從書城搜蠹殘，花海燈市纔一瞥。
披得如來功德衣，案外點燈案內說。更聞明日訂同遊，不知何處磨輪鐵？

<詩>續京都遊并夜觀電影連鎖</詩>
三轉四折不知處，行來忽在法隆寺；當年佛法初傳至，聖德太子始建樹，
聞已千有二百歲。驅車僕僕嵐山行，猗猗竹外田疇平，照眼一溪流水清，
松青楓丹相映明，潺湲猶作太古聲。不是天龍一指禪，墨龍夭矯蟠雲天，
畫龍石硯猶留傳。我讀天童寺誌時，曾知日本榮西師，法傳妙心東海歸。
遙遙臨濟宗派開，更聞大學今多才，誡心專來瞻光儀，日暮途遠悵望回。
我離台五來五臺，弘濟大師山寺開，寺是清涼宗天台。東西本願何紛紜？
<頁 id="32p89"/>
本派大谷派又分，學舍嵯峨高連雲，創設六十餘年間，學生五百五云云。
聞道智山勸學院，當年諸宗學共勸，專宗設學制度變，今已分途各樹建。
智積院從空海現，所宗是密不是顯，五十假音施方便，迄今真言風未墜，
傳教之外此為最。知恩一院最閎窵，念佛稱名宗善導，淨土本以方便妙，
圓光大師領其要，尼眾設學此堪效。京都最是圓山好，歲暮天寒青未了，
依山因水園林繞，形勢天然少人巧，步步入聖出意表。燈光如海浪花湧，
幻幻真真一劇統，原田之兒知何種？

<詩>題壁間畫</詩>
近山如黛遠山青，一舸容與一舸停；橋畔郵亭巖下樹，冷冷客夢幾曾經。

<詩>贈萬非道人二絕</詩>
光陰原未失東隅，珍重冰心貯玉壺！君是道人吾佛子，山林城市竟何殊？
中原走失連城璧，化為海上草廬石；奇石一旦遇知音，也與拱璧同珍惜。

<詩>贈別神戶善慧諸友</詩>
<頁 id="32p90"/>
迥然空劫出今時，不可團圞不可離，聽取無絃琴一曲，高山流水證牙期。
何須更著定交篇，道誼心兼翰墨緣，見物思人多紀念，月眉神戶兩難諼。

<詩>泊門司</詩>
更無錐地駐離魂，又是孤舟出國門。野鳥輕帆遊客感，連峰斷島暮雲痕；
海燈搖出西風意，漁火遠明微雪村。飯飽只求能睡穩，茫茫世變敢評論。

<詩>泊長崎</詩>
雲影波光盪客魂，嶇崎長島鎖倭門。廟留唐將征東跡，師乞明臣伐北痕；
一樓海宴存中國，八首詩遺讀晚村。風濤此去知何狀？夜夢沉沉不可論。

<詩>長崎觀鷗</詩>
眾生業力不相同，羨爾能行水陸空，浪雪濤花天上下，白棉飛破曉煙紅。

<詩>歸滬和陳完贈詩</詩>
出門曾未漫言歸，何處虛空去又來！直到維摩深杜口，方聞舌底有風雷。
<頁 id="32p91"/>

<詩>答穆穆齋贈別</詩>
三年成一面，頃刻又天涯；此意原難說，為君強作詩。
蓬瀛證仙佛，津島駕蛟螭。客路憐交臂，催人是別離。

<詩>歸甬送別劉驤逵道尹</詩>
西風吹離夢，冰涕斷縱橫。逢我櫻嶠返，聞君瓜代成。
定知眠益穩，不厭食惟精。暖入春池水，應看縐更生。

<詩>答陸和仲見贈原韻</詩>
秋水為神玉立身，自宜瀟灑出凡塵。聯吟已過初陽節，修禊當期上已辰。
雪裏梅花論絮果，山中芳草證蘭因；寒香徹骨饒清興，袖得新詩過我頻。

<詩>漫和陳八千見贈原韻</詩>
聞道靈椿享大年，春秋萬六傲神仙。逍遙人海劍千里，安樂生涯詩百篇。
情未發中何氣象？事曾經後總因緣。莫將混沌問盤古，闢地開天已可憐。
<頁 id="32p92"/>

<詩>和王志〔洼＋(放－方)〕知事去鄞留別十二首之二</詩>
偶作時裝本是喬，醒眸常豁夢難招。逍遙獨喻人間世，綽約多姿宦海潮，
峴碣他年頻墮淚，龍泉何處一鳴腰？南岐島上休憑眺，無限欲歸歸未撓。
竟從末劫現奇特，優缽羅花開火中。聞霹靂聲來夏雨，得清涼味賦秋風。
龍華會上皆成佛，雁宕山前倘見公。最羨安排歸計早，脩然物外未匆匆。

<詩>次韻贈昱山</詩>
萬六靈椿夜吐芬，閒田地上獨耕耘。木雞啼出遙天月，蕉鹿眠深空劫雲；
白浪紅塵全大用，烏紗墨汁露真文。歸家漫道無長物，四海昇平總屬君。

<詩>濤音禪院題壁用古德如訥禪師韻(戊午)</詩>
山光鏡萬流，端合此清修；梵唱濤聲雜，蒲團海色浮。
鯨波高過屋，蜃氣幻成樓；獨坐危巖上，胸羅大九州。

<詩>次嚴友潮游普陀原韻</詩>
<頁 id="32p93"/>
翛然解組蓬瀛游，五石詩瓢雲端浮，消搖物外飛仙舟，振塵落葉輕王侯。
清風徐來涼颼颼，忽在短姑斷岸頭。天空海闊開吟眸，無限斜陽翻雪漚，
蜃氣幻成金碧樓，佛國彈指呈山陬。渾欲敝屣棄五洲，濯足滄浪萬里流。
林中野衲麋鹿儔，深目高準如胡愁，祇言隨分何須求，伸腳能眠便可休。
詰朝相見披輕裘，同拂蒼煙問壑邱：白華紫竹靈石留，潮音梵音奇且幽。
大雄頂上論真修，究徹人心靡所繇，燈窗夜雨思悠悠。

<詩>贈趙伯俞蕭梧喈馮元溥</詩>
呼地籲天聲忽高，潮音遙接梵音號。一拳奇石浴林籟，千步平沙翻雪濤。
應是山靈傳影響，重將佛法囑賢豪！使君一語安危繫，大事因緣不易遭。

<詩>和張伯壤西湖偶作</詩>
微涼散暑早秋天，數片閒雲白蓋懸；安得湖邊容一榻，倦來高枕北峰眠！

<詩>輓蘇元瑛曼殊</詩>
昔年精舍建祇園，我亦宜南學弄丸。十載未能謀半面，一書曾憶剖雙肝。
天荒集裏同留句，世亂聲中忽蓋棺；不信奇人竟庸死，欲歌薤露意先寒。
<頁 id="32p94"/>

<詩>送冰絃</詩>
別來往往思終日，相見疑非相識人。也有哀情傷老大，尚能苦語吐天真。
習勞轉喜成窮子，渾俗深慚作幸民。好與懸崖雙撒手，不須後果證前因。

<詩>贈元白居士</詩>
一例華夷大相斫，側身天地怕逢人；偶從海上成知識，便許環中共道真。
覺世讓君先覺士，平心還我太平民；好期攜手登靈石，悟未生前佛性因。

<詩>陳自聞居士自漢皋同舟至滬用李隱塵居士韻賦贈</詩>
一默聞無際，超然出古今；有緣成好夢，無法說真心。
風雨孤舟共，江山秋意深；何時蓮社結，新句謫仙吟。

<詩>舟次九江雨中望廬山不見懷東林蓮社用李隱塵居士韻</詩>
白霧迷天地，匡廬面目真；境非關質影，緣莫辨疏親！
遙結東林想，輕揚北海塵；墜空花雨滿，揮塵更何人？
<頁 id="32p95"/>

<詩>弔樂清白鶴寺華山禪師</詩>
在昔有大寂，曾夢河梁傾，何我兆未預，而師超已橫！
聖湖永成憶，慈水早知名。 (初相識於慈溪西方寺，彈指已十年矣。)
善逝得至樂，難為存者情！

<詩>天童掃八指頭陀冷香塔</詩>
三冬愛日有餘溫，(師寂已六冬矣)巒翠微微熨曉曛。青鳳山高隱靈塔，(師有青鳳山前聊葬骨句)白梅香冷讀遺文。
耳根寒漱一溪玉，心海深藏萬壑雲。歲暮林空風亦靜，更無黃葉落紛紛。

<詩>張公季直邀南通紫琅觀音院講經(己未)</詩>
層樓挹高霽，林杪曉煙青；巖潤饒禪趣，谿幽媚德馨。
琴彈無盡意，鐘擊普門經。後夜窺寒月，秋聲曲徑聽。

<詩>送寶華盦主返川</詩>
偶語寥寥意便深，能融三藏入新吟；好從古德傳燈錄，窺見空王授缽心！
太上情忘了身患，達多狂歇不頭尋。錦旋喜聽佳消息，雲豔青山月滿林。
<頁 id="32p96"/>

<詩>和僧度陪羅峙雲居士游湖山(庚申)</詩>
峰迴摩詰影，湖映爍迦心，春色了無住，風光祇即今。
亂看紅似織，肥綠欲成陰；策杖探幽閟，入山深復深。

<詩>香港即事</詩>
落落青天碧海心，十年香島夢痕尋。濤花飛濺靈山石，星火疏明祇樹林。
僧俗混融懷濟世，魚龍圍繞聽談經；維摩丈室今分得，不二門應入更深。

<詩>洪山即景</詩>
小駐龍華寺，(路過龍華寺，小駐一時，往洪山。)驅車向寶通。
深深重見塔，寂寂一聞鐘。石磴苔猶綠，霜林楓正紅。
登高成遠望，江漢欲浮空。

<詩>赴長沙車中和李隱塵居士韻</詩>
嶽雲湘水明如畫，應嘆心工造化奇。愛日顏開老迦葉，睡山身露大牟尼；
一源上溯來無際，兩岸中流渡有師。遍地瘡痍未收拾，幾人同體發慈悲？
<頁 id="32p97"/>

<詩>遊嶽麓山</詩>
曉拂湘江渡，微聞款乃音；逆流能入性，向上不傳心。
深靜觀山色，丹青繪樹陰；蔡黃憑弔處，城郭渺煙岑。
時勢造雄鬼，干戈泣賸氓。初欣息塵擾，便作入山行。
尚有林泉趣，微存佛火明。虎岑堂寂寂，來覓大蟲聲。

<詩>淨慈寺運木井造濟祖殿落成(辛酉)</詩>
問師何事下天台，借醉裝顛度世來？運木南屏留古井，百年榛莽此重開。

<詩>都中即事</詩>
神京一演維摩詰，彈指流光兩度秋；今日法華重啟會，大家高上佛乘樓。[啟講]
輕雲隱隱月娟娟，三度中秋各一天；明闇色空融妙觀，松霄鶴漢照同圓。[中秋]
大地山河泯一色，山河大地露全心；塵中剖出新經卷，鼻孔撩天孰辨音？[輟講]
<頁 id="32p98"/>
偶因佳節一登丘，吟到重陽欲送秋；飽飯加衣齊努力，應看進步到竽頭！[重陽]

<詩>阿彌陀佛誕曉前月光中聞念佛聲喜作</詩>
佛聲圓潤月光寒，閉目聽還展眼看；直使夢醒成一覺，不從空假具三觀。
方知佛本心頭在，只要人休自己瞞。十萬億程消息近，曉鐘清梵報平安。

<詩>和韻題青山紅樹一僧歸圖</詩>
吾生泊爾猶塵網，子意翛然出世間；息影曾尋孤島遠，鼓輪重向大江還。
救人從井今應倦，得兔亡⿱㓁弚古可攀。他日青山紅樹外，爛柯煨芋儻能閑。

<詩>次元韻送別趙壽人返皖(壬戌)</詩>
歸元一會集諸方，緇素同登說法堂。藉指應看天上月，聞聲偏顯性中常；
莫將累劫浮塵客，埋卻當今大覺王！一吸皖江無盡水，還從識海觀含藏。
<段/>壬戌三月黃陂謝鑄陳縣長及趙南山陳叔澄柳質偕邑紳等邀赴該城說法同行有
釋了塵暨陳元白李時諳孫文樓王幼農陳仲喈杜公材等叔澄和前年赴湘一詩
<頁 id="32p99"/>

<詩>見示因次韻書留紀念</詩>
未可栖栖笑仲尼，頻年我亦慣驅馳。春深大埜來今雨，學講前川憶古師。
佛海潮聲傳隱約，人天夢影正離奇；法身流轉愴無極，應有維摩病大悲。

<詩>為廬鴻滄居士題僧相</詩>
從無相處能呈相，悟徹空時不取空。雲水一身天上下，風濤萬里海西東。
蒼茫世變逢今日，矍鑠人豪有此翁！利鎖名韁羈不住，到頭歸向佛門中。

<詩>浴南京湯泉</詩>
欣逢勝境且隨緣，眼底風光已了然；尚待解衣同一洗，水因親證性中天。
屹立蒼茫世變中，龍蟠虎踞氣猶雄。十年塵影付春夢，四廓煙嵐盪暮鐘；
夜榻靜聽荷葉雨，曉車涼納稻花風。靈泉湛湛溫全體，一浴歸來萬慮空。
一鞭歸路指朝陽，姊妹崗連老虎崗，轆轆蹄輪渾不住，亂雲微雨總清涼。

<詩>自大觀亭赴地藏庵</詩>
<頁 id="32p100"/>
何處登臨寄客情？望華樓畔大觀亭。窗前綠水懸紗幛，檻外青山列畫屏。
偶聚應憐類萍梗，幽尋暫喜適林坰；蒼茫暮色垂楊裏，共向禪關一叩扃。

<詩>迎江寺振風塔</詩>
前三三又後三三，一塔岧然入蔚藍，雲樹風帆明遠近，電燈高照大江南。

<詩>菱湖公園</詩>
菱鏡月移荷葉影，湖樓風送藕花香，歸車緩緩饒清興，堤上涼蟬鳴綠楊。

<詩>大士閣月夜</詩>
近枕江流遠倚山，輕風拂拂過窗間，一樓明月涼如水，小坐能教萬慮刪。

<詩>竺庵長老偕宿九江曉登廬山牯嶺</詩>
我到剛逢兵劫後，可憐焦土不堪遊！蕭寥夜半江頭月，淒照潯陽古渡秋。
旅夢曉驚涼月墮，山遊風御早車行，九江回首囂塵遠，一路蟬聲撲耳清。
成道日逢觀世音，古籐扶我入山深；知身已在煙嵐裏，流水微聞一證心。
<頁 id="32p101"/>
蒼茫綠海渺無垠，峰浪雄奇雲石皴；今日廬山忘面目，我今親見此山真。
天然此境獨靈虛，深谷高巖兩不居；電線盤空雲路曲，數峰嵐翠漱吟裙。
白雲如絮沸山頭，一嶺青眠水牯牛，青白兩亡牛露地，大觀樓上暢神遊。

<詩>牯嶺雜感</詩>
雲頂一峰曇詵跡，大林三寺白香詩，夕陽何處遺蹤覓？煙綠塵紅總可悲！

<詩>御碑亭</詩>
御碑亭上古仙尋，指點雲山望二林，煙海渺然成翡翠，遙遙塔影暮雲深。

<詩>天池寺</詩>
群山左抱一天池，猶是魚龍在潛時，命世曾來朱太祖，曼殊臺畔好栖遲。

<詩>曉赴黃龍寺</詩>
林蟬調出管絃聲，溪水流成鐘鼓鳴；曉赴黃龍山徑僻，松間滴翠喜初晴。

<詩>赴棲賢</詩>
<頁 id="32p102"/>
龍溪湛鏡石𥓂砑，下嶺輿如赴壑蛇，手挽七賢招五老，空留形勝野僧家。

<詩>鹿洞書院</詩>
歐風美雨蝕靈根，物欲紛馳道不尊；白鹿何時重會講？好從儒學溯禪源。

<詩>周村避雨</詩>
蠶叢鳥道疑無路，轉入松林一徑幽，蟬噪夕陽雷雨急，周家村裏小勾留。

<詩>訪德安長老宿白石寺</詩>
窮幽訪勝快今宵，空谷來音破寂寥。風引修篁拂樓角，雲含明月吐山腰；
傾湫倒峽松濤壯，初夏深秋溽暑消。人海浮沉多倦客，東林舊業隱堪招。
五老峰前氣象雄，深藏古寺竹林中。憑欄湖眺鄱陽遠，穿石泉從滴水通；
宛若芙蓉青嶂列，悠然鐘磬白雲叢。匡廬佛化欣重振，白社於今有遠公。

<詩>自白石赴歸宗小憩萬杉寺</詩>
未曾遊海會，且轉向歸宗。山瀦池水綠，岡吐嶺泥紅；
鳥語林間媚，龍珠頷下空；萬衫青掩映，古寺一聞鐘。
<頁 id="32p103"/>

<詩>秀峰寺(古開先寺)</詩>
飛瀑掛蒼崖，龍潭氣象恢。灑松泉滴翠，濺玉壑鳴雷；
山雨飄飄集，溪風拂拂來。五峰羅秀色，古寺此先開。

<詩>歸宗寺</詩>
直入歸宗室，超然忘主賓；乃今牧牛者，可有斬蛇人？
沼鏡荷香永，田衣稻熟新。漢陽峰下寺，獨露大雄身！
鐵塔耶舍尊，墨池王右軍，嘉陵遺跡在，紫柏中興聞。
曲澗流餘韻，空林慨夕曛；今輪一重轉，雲氣觀絪氳。

<詩>自歸宗赴西林東林宿東林寺</詩>
不盡溪灣曲，無數山疊重，幾回橫側看，成嶺又成峰。
我到匡廬遊，平生遠公慕；人事多變更，山寺幾新故！
<頁 id="32p104"/>
寂歷西林寺，瞻仰來日暮，蒼然塔一枝，獨劃虛空破。
東林亦寥落，蒼煙滲雲樹；禮祖懷瓣香，飛空阻靈雨。
拂曉出山寺，步行過虎溪，未能成一笑，芳草正萋萋。

<詩>太平宮阻雨</詩>
斷塔兩枝古，蒼松一徑深；雨聲留久坐，得句且沉吟。

<詩>返九江途次</詩>
漠漠飛蒼雨，蓬蓬駛素雲，瀑布空中落，銀龍舞碧雯。
雨過溪流闊，秋聲萬壑騰；輦歸天未晚，買棹恰相應。

<詩>和空也登抱冰堂原韻</詩>
木樨香裏露堂堂，良馬獨驚鞭影揚。事火應憐添熱惱，抱冰未必得清涼；
但開般若頂門眼，自獲摩尼心寶藏。落葉瀟瀟秋色滿，一林功德性天香。

<詩>為智信舉火書感</詩>
<頁 id="32p105"/>
衡嶽全身露，(師出家南嶽)漢江一口吞，(今歿武昌)質灰靈不滅，骨碎願猶存。
太白前塵影，(予初識師于太白山)
南屏昨夢痕；(師助予主淨慈最力)法門秋色晚，獨坐帳黃昏！

<詩>悼大慈</詩>
海南聽法獨超然，儻亦靈山有夙緣！宏誓願中求組解，急流津外著鞭先。
閉關未滿三年約，到死猶持一念堅；畢竟大悲心咒力，翻身不戀樂邦蓮。

<詩>聞雷</詩>
雷聲一演馱羅尼，萬法唯心悟始奇。衣裏神珠何得失？夢中情境自歡悲。
能空罣礙皆為佛，各有光明盡可師。兩岸中流舟一葉，飄然無住亦無馳。

<詩>伯尼</詩>
今聖曾聞說伯尼，仲尼而後有斯奇。標新領異如風起，逐物移情尚火馳；
萬事精通徒逞智，一生空過卻堪悲。重重見網紛無盡，檢點將來孰可師？

<詩>壬戍歲底陳元白等偕赴宜昌雜詩</詩>
<頁 id="32p106"/>
小別漢皋逢歲尾，乍經沙市恰年頭，中流一舸渾無住，更向長江溯上游。
衝寒約伴上東山，小塚纍纍古寺環；高閣推窗一憑眺，江城已在翠微間。
草堂閒坐對寒林，杯茗傾談括古今，多少廢興成敗事，茫茫遺跡不堪尋。
峰迴水轉古彝陵，三峽門開第一層，春水未生山影瘦，清流淺淺石崚崚，
前三遊後後三遊，今日三三併一遊，坐斷古今前後際，蘇黃元白此同遊。

<詩>癸亥元宵前二日偕陳元白蕭止因陳妄清杜漢三王詠香陳子端遊萬家河維摩精
舍智悲閣訪全敬存</詩>
谿風颯颯寒生袂，崖石磷磷看出神；軟語枝頭憐好鳥，卜居谷口得幽人。
再來摩詰賓中主，一現優曇物外身。共上智悲高閣望，山花無限正胎春。

<詩>維摩精舍</詩>
大橫峰勢鬱長城，萬翠攢流那惹坪。嶺表分鄉關守望，塵中混俗尚和平。
山川曲達窺經絡，草木扶疏見性情。一搭岧嶢在天末，小溪清淺月初生。
<頁 id="32p107"/>

<詩>荊州承天寺</詩>
一徑淒迷瓦礫場，劫灰堆裏闢人荒；忍看殘碣承天寺，猶記前朝裂土王；
漫向廢興來感慨，盡將哀樂付微茫。欲回宇宙清寧紀，好擁天龍護覺皇。

<詩>癸亥端午登洪山</詩>
午日驅車向曉暾，大洪山色混天痕。閒來物外觀雲變，小憩林間坐石根。
黃鵠聲清迎客至，白龍泉冽喚僮溫。結茆欲在孤峰頂，煙水重重一望吞。

<詩>再上廬山</詩>
一曲廬山太古琴，幾回彈作海潮音。龍懸瀑布翻危石，魚貫籐輿赴大林。
不盡谿濤騰逸興，無邊風雨助清吟。忽然捲入雲堆白，挂角羚羊沒處尋。
大唐國裏只無師，不是無禪[黃蘗語]悟者誰？觸目了然皆佛土，孑身偶爾過天池。
條條瀑腳垂千曲，點點峰頭數九奇。俯仰文殊臺上望，神龍惟許白雲知。
佛手崖間翡翠屏，周顛跡渺御碑亭。橋當錦谷殷回顧，樹古雲峰且小停。
澗底壓來千嶂黑，塔尖浮去半山青。眾香飯熟西林寺，數杵鐘聲破寂冥。
<頁 id="32p108"/>
香爐峰畔講經臺，宛若蒼崖虎擲回。跡覓化城空結想，劫餘崇福竟無灰。
牯牛綽約仙成市，盤石玲瓏鬼積堆。回首東西林已渺，仰看雲頂獨崔嵬。

<詩>和隱塵居士見贈原韻</詩>
突露虛空一講臺，萬峰青擁佛頭苔。千年暗室燈前破，四色高蓮雨後開。
鑄聖鎔凡此爐火，括囊躍冶亦人才。鬱然花木成林地，圍繞天龍震法雷。
廬阜一名敷淺原，溪聲山色自年年。獨憐荒草七層塔，不見清池十丈蓮。
法鼓乍驚三界夢，蒲團猶帶九州煙；幾人白社賦招隱，佛日重光照大千！

<詩>赴黃梅宿小池口</詩>
自從衣缽此南渡，江月江風愁絕人；一宿小池驚夜盡，滿天風露浴星晨。

<詩>老祖山</詩>
未朝四五祖，先禮老祖來。曉行適空曠，境舒神與恢。
我聞老祖者，得心達摩梁，千歲名寶掌，息化南宋杭。
<頁 id="32p109"/>
不知何朝代，來此剎竿建？獨處雙峰雄，倚天卓長劍，
佛魔一齊斬，聖凡兩不立。東南西北山，俯同兒孫列。
寂寂千百年，不聞獅子吼，我來一振聲，林藪驚飛走。
聊汲古梅泉，小坐大悲閣，塵囂阻重嶺，清淨真佛國。
擲筆無所言，飯熟且一飽，下山趁夕陽，朵朵青蓮好。

<詩>癸亥七月七日宿于黃梅五祖寺</詩>
薄暮下老祖，涼生松竹叢，看完誌一卷，行盡岡七重。月出日欲沉。炊煙滿林薄，
嶺嵐溪韻中，直上東山宿。五祖有肉身，歷劫不磨滅，展禮期明晨，心香敬先爇。
廿年慕忍師，萬古大奇傑！傳法行者盧，此事真怪特。達摩一線光，佛佛髓中液，
卒藉賣柴漢，盡情為漏洩。一花五葉開，弈世芬芳續，日本高勾麗，風播恆沙國。
獨惜禪海源，法流漸枯竭，願我山中侶，發奮究真極！一腳忽踏翻，全身活潑潑；
鳳凰撲天飛，獅子踞地立。一切災厄除，一切吉祥集，是謂心地平，天下太平畢。

<詩>東禪寺觀六祖墜腰石</詩>
<頁 id="32p110"/>
漫云頓悟南能易，曾出身身血汗來，辛苦墜腰一片石，東禪劫後未成灰。

<詩>黃梅吟</詩>
五月上大林，七月下廬阜。黃梅招我遊，日暮渡江口；一宿小池柵，再宿孔壟校。
此地禪之宗，斯民佛所教；云何忘本真，恣然縱三毒？業感蛟為災，洪流沒山谷。
我來亦無事，但令妄想拂，塵盡明鏡空，即是如如佛。舟輿喧曉行，遵陸又循水，
荻蘆騰雨聲，帆順風初轉。雲開日現時，岸近波平處，萬山青靄浮，斜陽在深樹。
心地一清寧，乾坤否還泰，用茲慰眾情，先立乎其大。西山四祖信，東山五祖忍，
更有南北山，老祖共相證。相證惟此心，此心人人有，願各悟此心，勿拋之亂走！
吾來無所來，吾語無所語，但念阿彌陀，寂光同常住。

<詩>武昌精武體育會觀藝</詩>
都關國粹莫經捐，未必儒邊勝俠邊。禮樂可追三代上，
(折旋進退皆中禮樂)因緣聽話十年前(宣統三年霍文甲創於滬上)
刀光劍影和音合，鶴屈猿伸古法傳，別有一般新意趣，中西同化若天然。
<頁 id="32p111"/>

<詩>園中晚步</詩>
幾度徘徊向夕陽，鳥喧深樹蝶迷香；入冬殘菊憐憔悴，耐得西風透骨涼。

<詩>琴園</詩>
清音在山水，秋色混天人；欲識琴中趣，待尋園裏春。

<詩>聞智常守岩季禪病夭詩以傷之</詩>
智也秀不實，守弱故可虞；學勤情樸訥，禪懶性清娛。
齎志今皆沒，憐才世豈孤？況予曾攝受，一日亦師徒。

<詩>偶成(甲子)</詩>
橫斜一樹梅餘白，疏落幾株桃始紅；暫向抱冰臺上望，暮寒猶自怯春風。
幾片梨雲湛碧清，連翩仙袂御風輕；願憑一曲鈞天樂，唱作人間世太平。

<詩>贈出塵杜多并序</詩>
<段/>久欽寶慶點石庵尊美公之風，出塵杜多繼其懿德。頃以赴明州之便，訪予於佛
學院，書此為贈。
<頁 id="32p112"/>
德行仰精苦，語言能樸真；聊將意無盡，寄向一帆春。

<詩>贈四明安心頭陀并序</詩>
<段/>予昔與甬上諸德倡佛教孤兒院，傅董事硯雲兩赴南洋募捐尤力。甲子春暮來武
昌，訪予佛學院，則焦顱破衲已安心作頭陀矣。書此贈之。久別明州侶，相逢事若何？安然心不住，萬里一頭陀。

<詩>剪刀峽宋園小憩</詩>
瀟瀟風雨一溪清，山色湖光喜乍晴；獨擅匡廬泉石勝，雙峰如剪剪江城。

<詩>月下由牯嶺翻擲筆峰回大林</詩>
茂林深谷萬燈明，謖謖松濤月下鳴，擲筆峰頭仙綽約，雲端飄渺落歌聲。

<詩>鎮江超岸寺釣鰲亭</詩>
一江橫臥作龍腥，波面金焦兩角青，古寺鐘聲超覺岸，三山浮玉釣鰲亭。
<頁 id="32p113"/>

<詩>宿揚州萬壽寺</詩>
一繫維揚古渡舟，曼陀花雨戒幢浮；到來客有如歸樂，佛國恬然夢又遊。

<詩>揚城夏舫</詩>
泛來邗水一舟輕，繞郭波光照影清；欲拾繁華舊時夢，舞風楊柳亂啼鶯。

<詩>五亭橋</詩>
江淮之間奇觀多，一橋五亭橫大河，橋底幽涼生襟袖，清風謖謖來香荷。

<詩>遊平山堂</詩>
平山近水一堂延，茗煮江南第五泉；卻憶畫蘭老禪友，林間閒佇靜聞蟬。

<詩>小金山</詩>
小金山在水中央，門對徐園垂綠楊；忽憶西湖舊遊處，參天涼篠蕩荷香。

<詩>泰州古松庵題壁</詩>
盤曲千年一古松，凌空夭矯宛如龍，莫教拔地高飛去，霖雨蒼生時未逢。
<頁 id="32p114"/>

<詩>甲子夏偕揚郡諸名緇遊泰州泰山至小西湖瞻岳武穆父子遺像</詩>
國倚軍威似泰山，名城自是重人間，小西湖上瞻遺像，煮茗同消半日閒。

<詩>常惺等偕遊泰縣公園題壁</詩>
十畝園開淺草場，一亭風納白蓮香，小河隔斷人煙外，古木幽蟬各自涼。

<詩>泰縣圖書館</詩>
夕陽新雨挂長虹，四壁圖書一館崇；寂歷幽庭花自落，不關蕭瑟動秋風。

<詩>泰縣雨聲寺</詩>
平原浩蕩舞高粱，乘得輕風十里涼，花雨聲中動鐘梵，且攜明月破炎荒。

<詩>和錢誠善原韻書箑贈培安方丈</詩>
暫來光孝說維摩，露地紛馳大白車；火宅從知原佛國，淤泥真見出蓮華。
不思議法心無住，入律行時手密叉。萬鏡羅空森主伴，月明鐘梵夜交加。

<詩>潤州鶴林寺</詩>
<頁 id="32p115"/>
飛來聽法縞衣仙，拜石遙遙有半顛；黃鶴山前鶴林寺，曉鐘聲動萬山煙。

<詩>鶴林新築</詩>
說法天花散為雨，聽經仙鶴列成林；沒圈點處誰栖泊，湛湛靈光古到今。

<詩>懷四川寄烏尤寺</詩>
隔岸猿啼萬木秋，烏尤山寺俯江流；青城月色峨眉雪，二十年來夢益州。

<詩>中秋和隱塵院護原韻</詩>
萬方正多難，秋月又圓明。忽悟塵勞海，原為法樂城。
大悲來地獄，至德發天聲。翹首瞻空際，無言意自傾。

<詩>哀能守聖功</詩>
能守聖功者，翹然智且仁！輔吾纔二載，捨世未三旬。
末法真堪痛，夭身豈夙因？大慈乍埋骨，哀爾倍傷神。

<詩>曉發下關</詩>
<頁 id="32p116"/>
一江終古自潺湲，又薄晨曦出下關。靜海沉沉咽律寺，秋風瑟瑟撼獅山。
側聞廛市雜歌哭，長揖人天謝往還。半壁東南新涕淚，有身大患未能刪。

<詩>夢起</詩>
安危顯晦等閒過，煩擾翻因得靜和。佛性不曾無狗子，龍靈亦復有豬婆。
方圓紆曲飛黃鵠，消息盈虛示素娥。藏鹿覆蕉秋夢足，醒來始覺笑人多。

<詩>雪竇寺八詠</詩>
山抱溪迴展畫圖，翠毛獅子走文殊；忽然細雨飛空下，榭杪含來串串珠。[含珠林]
杖藜扶欲向山行，默祝天空放晚晴，好到妙高臺上去，萬松新霽聽溪鳴。[妙高臺]
盡日風橫更雨斜，崖懸千丈瀑飛花；安能立向斜陽望，披作斑斕五彩袈！[千丈崖]
高高山頂絕人煙，獨臥蒼茫不計年，大陸有今走狼虎，吼聲何日起沉眠？[獅子岩]
一重雲又一重山，入盡雲山始到關；卻憶來時亭外路，桫蘿雨漲綠成灣。[入山亭]
荒寒洗盡世繁華，自掘松根自摘茶，一掏流泉清可煮，把將茆蓋臥煙霞。[寒華谷]
<頁 id="32p117"/>
應夢名山宋帝書，飛龍不樂樂潛魚，世間天子林中衲，自足何須更羨餘！[御書碑]
四明山脈出天台，積雪春融竇始開，亭鎖青峰橋作鑰，白龍飛逐玉龍來。[青鎖橋]

<詩>和保國寺古蹟八首</詩>
馬鞍山上幾登攀，笑顧群巒列兩班。傳捨驃騎將軍宅，伽藍初建號靈山。[山〔目＋旁〕]
月印池中水映天，圓光蕩漾耀金蓮，涵空一碧澄無滓，影攝西方在玉淵。[淨土池]
佛殿穹窿關藝術，神工鬼斧世驚奇；德賢尊者祥符建，九百年前有此師。[祥符殿]
志山須有志山才，新志還因舊志裁；舒得一毫同剎海，拈莖草亦作如來。[志書碑]
遠看真同采錦堆，閒花滿地向春開；築亭要乞松雲護，免被風吹又一回。[疊錦亭]
曉來望日且登臺，象鼻峰迴舞綵萊；雲外一聲清磐遠，杖藜扶我落山來。[望日臺]
岸邊猶有石碑存，指點遊人到寺門；流水一溪山內外，濯纓濯足辨清溷。[石柱碑]
體露堂堂不用搜，好如僧吃木饅頭，羚羊挂角無消息，曳尾靈龜跡己留。[木饅頭]

<詩>清涼山北臺(乙丑)</詩>
<頁 id="32p118"/>
北臺收盡五臺奇，俛視群峰若小兒；極目高山難過此，微聞流水逝如斯。
親逢四月餘冰雪，似入三禪伏見思；一碧無雲風浩浩，清涼法界吼青獅。

<詩>由常州遊無錫惠泉錫山白雲洞梅園諸勝</詩>
常錫民風和且厚，自求多福有來源；如何一樣遭兵劫，滿目瘡痍未復元？
綠浪翻風蕩客情，錫山無錫惠泉清，白雲洞下多仙趣，一塔龍光湧化城。
山澄水映景清臞，一角梅園瞰太湖，紅瘦綠肥春事了，子規啼罷聽鷓鴣。

<詩>玲瓏巖和寄老題壁</詩>
清涼覓何處？寒翠洞中探。苔璧晃金綠，籐巖湛寶藍；
靈龍幻奇石，仙鼠穴幽龕。一句超今古，禪宗仰老參！

<詩>重謁放羊蓬壽臧並祝淨心老和尚古稀</詩>
牧得烏牛變白牛，放羊山上示真修。森林五里豐功在，菡萏千峰瑞靄浮。
三界夢醒潭底月，十虛吞吐海中漚。他年矍鑠耄而耋，行腳當逢老趙州。
<頁 id="32p119"/>

<詩>羅漢寮納涼</詩>
羅漢當年曾澗開，淨公新築夢重來。畫禪超妙僧繇筆，碑偈沉雄摩詰才。
雨後蛩潮振林谷，峰前蝀影幻樓臺。納涼相對成清詠，同赴楞伽山上回。

<詩>天童別文質和尚</詩>
兩月同居大鑑堂，青山不動白雲忙，晨風十里遙相送，情比鄮溪流水長！

<詩>廬山雜詠</詩>
廬山猶是舊廬山，四海緇衣任往還，人事古今多變換，石溪煙雨自潺湲。
臺灣遊記十年來，(指善慧)牯嶺重逢意興恢，說法談經花雨遍，一舟東渡向蓬萊。
嵐光橫戶牖，雲影渡林溪，蒼翠涵空碧，千峰與額齊。
廬山有奇景，煙雨幻無端；一味清涼裏，風聲六月寒。
撈空潭底月，剪卻嶺頭雲；立向天橋上，超然孰與群！
繪得西湖影，匡廬寫更真；誰知眾生界，同是畫中人！
<頁 id="32p120"/>

<詩>大林秋夜</詩>
山溪向暮氣森蕭，激石聲騰五木橋；眉月纖纖畫峰面，目星朗朗射松梢。
牯牛燈市夜如海，蟬翼吟園秋若潮。雲腳忽撐天欲破，大林煙雨看連朝。

<詩>由大林朝馬祖</詩>
乍觀只道雲高下，雲退方知山不平。茆舍三家添野景，湖光百里蕩空晴。
凋零佛法悲今日，創立禪林訪古型；寂寂祖師無覓處，西江吸盡日孤明。

<詩>日本贈友</詩>
蓬萊仙島昔曾遊，九載重來值暮秋；漠漠京塵新舊雨，一堂相聚大亞洲。(木村泰賢)
當年西渡話唐僧，今日新修一切經；握美擒歐吾輩事，法輪西轉萬山青。(高楠順次郎)
年來沙磧隔重重，地底潛流水自通；今日憑君新努力，還將佛法換歐風！(水野梅曉)
慈恩一脈千年在，深密三時萬古新，諸識所緣唯識現，雙泯影質最心親。(佐伯定胤)

<詩>永平寺即景</詩>
<頁 id="32p121"/>
東亞有高會，紅葉正深秋。塵海佛光普，關山客夢悠。
久懷永平寺，來作采真游。一笑忘言說，風徽仰古獻。

<詩>和神戶諸君送別</詩>
了知真際即塵寰，當體如如絕往還，自是本來無面目，不關身住在廬山。
昔年曾作采真遊，蓬島重登路更修，歷覽兩京名勝遍，也同楚尾接吳頭。
不思議法寄音輪，且向塵寰索解人；安住無生本清淨，肉軀泡影亦真身。

<詩>和夏惟喆題超果寺一覽樓[丙寅]</詩>
極目雲間不見山，危樓徙眺幾憑欄，撩人野景饒生趣，拂耳春風怯曉寒；
三泖清漪空結想，九峰晴翠遠翻瀾。遐思不覺低徊久，五里茸城日已殘。

<詩>雪廬消暑</詩>
半角僧園數樹蟬，宛然如夢復如煙；若除煩惱人皆佛，暫得清涼客亦仙。
詩意已能超物象，道情原不落言詮。光明只有菩提路，快馬欣看著一鞭！
<頁 id="32p122"/>

<詩>星洲赴楊雲溪君別墅</詩>
閒駕風車向郊野，忽從塵市入山林；幻形偶在人間寄，樂土還宜海外尋。
一路蕉香薰欲醉，兩行椰葉綠成陰。混然不用華夷辨，涵蓋乾坤只此心。

<詩>寓樟乳陳文烈君別墅</詩>
心海潮中騰覺音，此音今在海潮心；天風浩浩閒吟引，濤雪翻翻冷意侵。
沙上不妨人偶語，椰間也許客相尋；避秦莫作桃源夢，常住靈山無古今！

<詩>贈黃葆光</詩>
剎海吞毛孔，天龍繞筆端；千年長暗室，照破一燈寒。

<詩>自星洲至柔佛</詩>
百年星島闢炎荒，海上行車架鐵梁。一嶼蒼茫柔佛國，萬民淳樸古羲皇，
桃花源裏不知漢，蕉綠蔭中猶說唐。白日火馳亦良苦，盍來林下共清涼。

<詩>柔佛遊</詩>
<頁 id="32p123"/>
修造善因藉柔佛，護持福果要剛王。王宮猶見唐儀仗，佛殿俄成回教堂。
陵寢不無輪奐美，溪流也帶荔蕉香。霞天錦地多清麗，風景鮮妍憶日光。

<詩>題唐大圓禮樂之真義及其應用</詩>
衣冠容止學周公，性理精神與佛同；都攝六根齊入定，山河骨肉大圓通。

<詩>南普陀題石</詩>
南海普陀崇佛剎，虎溪白鹿擬匡廬；千巖百洞奇難狀，隕石飛星古所都。
水鳥皆談不生法，雲林巧繪太平圖。山獅十八驚呼起，一吼當令萬象蘇！

<詩>閒居</詩>
閒居得吟侶，覓句適園亭。風舞池邊柳，波搖水上萍。
紅燈迥夕照，黃葉落空庭。將此陶然趣，相看兩眼青。

<詩>題塵廬讀書圖[丁卯]</詩>
一塵剖出大千界，萬象收歸不二廬；工畫有師心自妙，雙瞳秋水湛靈虛。
<頁 id="32p124"/>

<詩>消夏靈隱</詩>
靜晝敲殘數局棋，飛來峰下獨尋詩。冷泉盈掬寒生齒，怪石成林翠撲眉；
洞裏閒窺天一線，池邊小立雨初絲。壑雷乍振炎氛淨，恰是清涼自在時。

<詩>為靈隱玄堂主題綠天菴懷素草書</詩>
不上廬山忽二年，又因浣暑到湖邊。觀雲聽雨聊云爾，憤世憂時亦偶然。
靜裏天機懷素草，客中秋興杜陵篇；得心應手臻神妙，都入石門文字禪。

<詩>韜光訪李圓淨次韜光禪師韻</詩>
汲得山中竹引泉，烹茶飲罷倚松眠；靜觀綠葉成紅葉，欲伴金蓮種玉蓮；
古洞藏雲遙瞰海，修篁蔽日漫連天。萬緣息後無他事，一片冰心供佛前。

<詩>西湖夏夜</詩>
上界繁星隔岸燈，湖天一碧萬光騰，絃歌細細風徐度，盪向輕舟氣尚蒸。

<詩>和玉皇兄立秋有感原韻</詩>
<頁 id="32p125"/>
靜居觀物變，渾欲入山深。炎逐微陰盡，秋驚涼雨侵。
幾曾憐白璧，祇有拜黃金。卻笑騎牛背，人人牛跡尋。

<詩>偕玉慧觀訪卍字草堂盧居士</詩>
攜將海上優遊侶，來訪山中高隱廬；熱惱清涼一心造，娑婆極樂不分居。

<詩>靈隱度夏臨別次玉監院均謝慧老</詩>
白浪黃塵莽送迎，勞人笑又涉途程。回天望切慈悲佛，遍地哀深草木兵。
且喜有緣曾目擊，未能無住奈心生！塔中半座承分我，五百由旬賴此城。

<詩>題王籀⿴疒深蘭亭硯榻</詩>
死生亦大蘭亭序，物在人亡思惘然！懷古感今心一轍，驗知薪盡火猶傳。

<詩>題籀⿴疒深藏佛</詩>
千佛萬佛一佛真，藏在深深不露身；籀空諸有住無住，方知在人祇即人。

<詩>泖塔口占</詩>
<頁 id="32p126"/>
三泖連天秋水長，誰舒孤掌水中央？樹顛湧出玲瓏塔，澄照荒荒淹夕陽。

<詩>暮登雪竇</詩>
習習涼風拂袖開，翻空綠浪接崔嵬。牛隨牧唱循坡下，鳥帶村煙傍樹回。
欲使輿夫增健步，閑編路客說抬財，亭名善息堪深味，幾個英雄善息來！

<詩>曉遊千丈崖登妙高臺</詩>
秋雪晴翻崖下瀑，曉風涼湧嶺頭濤；雲松露草非他物，誰識靈峰是妙高？

<詩>蔣公介石招與吳君禮卿張君文白同遊千丈崖下</詩>
怪石幽崖下，瘦篁深谷中。白雲飛片片，青霧溼濛濛。
仰視壁上樹，俯窺潭底龍。相期瀑聲裏，共證耳圓通。

<詩>溪口藏書樓</詩>
清淺剡溪口，鬱然靈秀鍾。隱如鞍在馬，(名馬鞍山)勢若首昂龍，(亦名龍山)
獅頰青掩映，魚鱗翠疊重。藏書濬民智，層閣倚長松。
<頁 id="32p127"/>

<詩>丁卯中秋在溪口藏書樓與蔣總司令蔣夫人張文白處長吳禮卿師長等看月講心
經</詩>
天上人間跡未周，攜將布袋又明州。看山雨阻懷前度，(甲子冬至至雪竇，因雨未遊。)
讓國風高快此遊。千古相知有明月，一生難忘是中秋。
劇憐黑野鬥群魅，欲放慈光照五洲。

<詩>和玉皇禪友贈蔣總司令歸隱原韻</詩>
黨國安危繫，青山未是歸。出曾驚鬼侮，退豈貽人譏！
此日藏雲豹，他年縛海豨；大雄能大忍，莫使此心違！

<詩>和玉皇禪友贈妙峰庵主生壙落成韻</詩>
野老何須蹙一塵，堂堂無位露真人。妙高峰半龍酣戰，壞劫灰中火又新。
鯤化曾經九萬里，龜年豈羨八千春！立錐留得煙霞地，況有梅花更不貧。

<詩>宿虎溪巖次吳綺均</詩>
拳石獨超群，風來吼欲聞；活泉終到海，幽壑遠生雲；
樹杪潮青漲，巖端月白分；市煙凝鷺島，樓外日初曛。
<頁 id="32p128"/>

<詩>遊寶山岩</詩>
空手寶山來，寶山空手回。白雲歸洞隱，青樹傍巖栽；
梵唱傳靈谷，天香繞佛臺；聖泉清可鑑，一水碧瀠洄。

<詩>與會泉長老陳定謨君游漳州南山寺</詩>
鷺江如鏡碧涵空，兩岸青山曉夢中，驚破煙波數聲笛，報君船已到浮宮。
飛車撲翠向漳城，山色雲光照眼明，忽在西新橋上過，驛亭回首海澄清。
石碼俄然又小停，野風相送晚禾青，水頭別有空靈趣，隔岸奇峰玉作屏。
炎方九月猶揮汗，何處陰濃覓午涼？卻喜溫泉新浴罷，一庭秋雨送斜陽。
雨後南山境欲仙，書聲梵唱徹林泉；碧空雲淨秋心遠，劇夢詩情月共圓。
開元遺跡已茫茫，細柳營依綠鳳凰，仰止亭中一憑眺，七星點地暮煙蒼。

<詩>訪白雲巖朱熹解經處吟八景</詩>
<頁 id="32p129"/>
卓錫飛泉引興長，(卓錫飛泉)幽巖共覓白雲鄉。
棠陰晷影移蘿石， (棠陰漏日及何有石)意果心園證芋香。
(意果園)百草庭前花爛漫，萬松關上鳥笙簧。
(百草亭及松關鳥語)螺螄沒尾憑攜取， (山有沒尾螺，傳係朱熹食餘棄而復活，陳君攜數枚歸。) 歸路車追晚浦航。(晚浦歸航)

<詩>靈隱曉行</詩>
曲徑沿溪走，雲林西復西；墓楸驚鳥起，巖草欲人齊；
續續吠多犬，微微聞一雞。好留乾淨土，處處著輪蹄。

<詩>崇德訪古華禪兄詠福嚴寺四景</詩>
十年前憶舊煙蘿，回首雲峰歲月磨；數杵鐘聲聞石補，一灣流水夕陽多。[石補鐘]
揮金贈石兩英豪，留得人間風節高，好與禪林並千古，天中山傍湧雲濤。[縐雲峰]
千水千山一缽瓶，紅塵白浪醉難醒，歸來萬事齊收拾，留得高瓢挂此亭。[挂瓢亭]
古鏡當臺著眼看，陰陽未判寶光寒；等閒嘗盡人生味，只是甜鹹苦辣酸。[陰陽鏡]

<詩>孤山探梅</詩>
<頁 id="32p130"/>
白堤行盡綠波微，嫩柳如煙兩岸霏，特地孤山訪梅友，也憐憔悴不勝衣。

<詩>戊辰立春偶成</詩>
微雪明明見，寒雲密密封；遠山增黯澹，流水自叮咚。
人已度新歲，天猶滯舊冬。乾坤不終蟄，一震起潛龍。

<詩>和昱山禪兄韻三首</詩>
春滿湖山花滿林，連朝陰雨阻探尋；老天不解如人意，何日方能慰此心？
儻得狂風騰虎嘯，盡教枯木作龍吟。浮雲掃卻晴空現，湧出紅曦換綠霖。
朝辭南海雲，暮飲西湖水，剎那發真照，十方虛空墜；
化為春雨聲，不露日月面，無二無二分，何處更相見？
不從山上見，即向海邊逢；恰是紅初瘦，悠然綠正濃。
深懷明太祖，來弔宋高宗；吸盡胥江水，迴龍去作龍。

<詩>應蔣公介石招赴首都湯山途次讀劉靈華樂天卻病詩次夢予原韻題天下泰
平書</詩>
<頁 id="32p131"/>
昏發春申浦，晨聽鼓樓鼓，新都煥煥塵不揚，禾黍桑麻化時雨。
干戈雲擾十六年，此來重見真民主；古賢今聖心理通，青天白日開鴻濛。
孫公倡之蔣公繼，狐鼠豺狼一掃空。湯山雅遊溫泉浴，卻病詩句吟玲瓏。
偃軍修政民樂業，女歌男舞娛裸虫。太平書布觀音教，世界大同天下公。

<詩>西貢和李仲卓原韻</詩>
潭水空明月自來，只須心地好培栽，根塵識界歸清淨，贏得蓮花遍海開。

<詩>用前韻贈牛渚居士</詩>
雅量恢恢客遠來，應曾慧種福田栽；善財此是南詢地，彈指華嚴樓閣開。

<詩>赴歐舟次印度洋七律三首</詩>
扁舟萬里涉重洋，身命輕於一法瑯。夜色昨曾窺月暈，秋濤今欲闢天荒。
安知彼岸非當處？偏在炎鄉得晚涼。悟徹空間無自性，心能轉物即為王。
<頁 id="32p132"/>
浪湧群巒鱷嘯林，洋洋盈耳是濤音。雖然大陸行舟力，也起中流擊楫心。
來向梵方窺古月，欲從冥壑摝遺琛。青天碧海何窮意，付與鮫人取次吟。
山飛海立鬥蛟鼉，浩蕩天風助壯歌。撲眼濤花纔一瞥，游心聚沬得三摩。
星星浪彩瑩無盡，線線光波織未訛。認取瀑流恆轉力，頻翻新樣不辭多。
(此下失遊埃及詩)

<詩>巴黎紀遊</詩>
一百年前拿破崙，武功暄赫凱旋門；微溫電火埋新骨，士女紛來弔戰魂。[凱旋門]
鐵塔四百八十丈，梯雲躡霧上青霄，巴黎一覽無餘景，暮色蒼茫動四郊。[大鐵塔]
蠟塑今人又古人，望中真假費推尋；數來要算誰奇怪？慕索里尼張作霖。[蠟人館]
八鏡交輝一方丈，重重無盡入華藏；三番變現妙莊嚴，都在心光相映上。[魔術宮]
高處巋然古教堂，紛陳像設燭騰光；聖心蕩蕩無名相，悟得真心聖亦亡。[聖心堂]
古物紛陳不暇觀，壁間油畫色斑斕，金雕石刻多工巧，埃字形完識未難。[羅浮院]
天工人巧瑩花木，樂女詩翁刻石金；到此胸襟一清曠，宛然城市有山林。[盧森堡]
<頁 id="32p133"/>
自由平等發源地，紀念碑成監獄空；佛言三界如牢獄，超出之時成大雄。[巴士梯]
交通此是中心點，世界於今軌大同，石像峨峨出塵表，也曾流盼駐遊蹤。[交通圈]
前身應是李青蓮，曾學崑崙太乙仙；一抹斜陽秋樹影，詩人居處自超然。[崑崙村]
東方民族式微多，古物凋殘半逝波，卻藉西人廣收檢，碎金斷石供摩挲。[東方院]
上海哈同此哈根，遙遙相對兩名園；別饒東化天然趣，世界環游此有門。[哈根園]
動植飛潛集萬生，個中邱壑足幽清；旅居卻喜鄰仙苑，閑挹晨熹聽鳥聲。[萬生苑]
漫將國是訊巴黎，物論紛紛亦自齊；卻憶華筵秋月滿，一堂人事話東西。[國館宴]
佛說心如工畫師，見君如見此心奇；室羅種種世間相，光景無邊待總持。[石龍室]
五洲百國車同軌，異獸珍禽聚一園，莫謂獅豹無佛性，術人能與話親恩。[動物園]
市囂聲盡東郊外，萬木蔥蘢見大林，一島玲瓏橫隔處，恍聞山水有清音。[東郊林]

<詩>和章盈五君見贈原韻</詩>
卻從溫故獲知新，作個鎔今鑄古人。交遍兩方文化線，轉成一致法音輪。
<頁 id="32p134"/>
言思盡處非空有，現實超然出幻真。好向微塵剖經卷，生無生義與重伸。
露堂堂地無遮隔，物理人情亦聖師。未許小成紛至德，從來大悟出深疑。
忽知火在燈非別，現證橋流水不移。一霎心光吞太極，乾坤何處著貪癡？

<詩>和王景岐公使韻</詩>
衛國安民憶昔賢，綿綿史澤五千年；興邦已是經多難，到海終須會百川。
古柏幹貞因理直，臘梅花放得春先。群陰剝盡初陽復，待賞清和二月天。

<詩>英比雜詠</詩>
昔曾法界說三重，今又三重運動逢，好向茫茫人海裏，與君攜手顯心宗。[達斯社]
海鄉遙訪哲人居，日麗風和意自舒，一路秋山呈百媚，層樓四望豁靈裾。[羅素山]
落葉滿山風自掃，斜陽萬樹影蕭蕭，明湖一鏡涵秋色，野客閒吟破寂寥。[比京林]
市廛行盡得森林，黃葉飛殘萬木深，纔愛草原凝冷翠，一車俄已霧沉沉。[郊外車]
滑鐵廬傾一世雄，可憐最後五分鐘！若教此戰成全勝，倘建秦皇混合功。[滑鐵盧]
<頁 id="32p135"/>
依山憑水舊皇宮，巧合天人見化工；莽莽菲洲呈地寶，蒐來一室亦神通。[博物館]

<詩>四十初度在柏林攝影自題</詩>
浮生四十今初度，幻質飄零尚未央；風燭無常願無盡，海天雲水正茫茫。

<詩>德國雜詠</詩>
西國其質中華心，孔易老莊寢饋深，精進更探大乘法，直欲一爐冶古今。[衛教授]
剔燈談佛憶東京，說法欣逢到福城，河畔一車飛雪共，水迴山轉見情深。[卜公使]
卜得萊因最勝區，水環山擁雅人居，雪中有客來相訪，疑是南陽諸葛廬。[施夫人]
生物園西更鹿林，皚然冰雪氣蕭森；飛車幾度環全市，景蹟紛羅次第尋。[柏林市]
哲人居處絕塵囂，四野瑩然雪未消。領略精神生活趣，山林城市兩清超。[倭鏗屋]

<詩>題覺花園主集</詩>
若能通達五蘊空，七覺因花遍界紅；好以度他成自度，扁舟不住海西東。

<詩>紐約赴芝加哥車次閒弔時哲[己已]</詩>
<頁 id="32p136"/>
補陀山上題詩錄，社稷壇中弔哲魂。華族勛高洪武帝，英年秀毓翠亨村。
權分政治三民貫，學闡知行一說存。身仆黨興能建國，同呼不死有精神。[孫中山]
兩度津門佛理論，世呼菩薩豈無根？中原首義歸人望，北海高眠繫國魂。
先後順時開總府，去來因勢泯爭痕。臨終一電稱朝野，猶見人心直道存。[黎黃陂]
琴鳴蕉石證天遊，曾向西湖共一舟。萬木堂開多士集，公車書上大名留。
未成君憲長遺恨，已變民風勇補修。青島忽聞歸物化，怒潮時正撼神州。[康南海]
漢水江城憶舊遊，黃岡赤壁賦同舟。文章早歲聲華溢，政事終年感慨悠。
好學更能敦晚節，高行自足繼前修。徹觀無我空生死，留有心光照九州。[梁新會]

<詩>由芝加哥至舊金山</詩>
曉車簾捲小窗寒，玉野銀山入臥觀。一路白埋岩石罅，數峰青露柏松端。
晶光冉冉浮雲散，木洞疏疏落葉斑。意逐輕煙成薄霧，邈然清味與天寬。
昨日曾從水面行，今朝山頂路尤平。遠峰深谷來窗几，淺草長松作鏡屏。
百物紛陳春氣象，一車移動活碁枰。修途得此堪愉快，努力加餐慰客情。
<頁 id="32p137"/>
春遲北美先南美，一入嘉州萬象新。帶在溫和宜動植，地多生趣洽天人。
牛羊遍野紛眠食，花鳥迎風各笑嚬。何礙境遷心亦變！無邊光景倍精神。
飛車忽在金峰頂，四望群山落海濆。纔喜雲光迴白日，俄驚霧氣薄青門；
頃刻陰陽易昏照，霎時升降變涼暄。月灣花塢俱清絕，一片禪心印碧痕。

<詩>金門至柯克蘭</詩>
海外還成海，灣中更有灣；舟車兩重渡，水陸一連環。
落日浮鷗影，低雲隔岸山。優遊聊自適，憑檻意閒閒。

<詩>金門留別</詩>
流水行雲不可留，他年重見話前遊；應憐夜半蛾眉月，猶照金門古渡頭！

<詩>題靈隱所藏彭氏繡佛</詩>
繡出憑君看，銀針不度人。絲絲生命物，縷縷法王身。
光色映交遍，乾坤露獨尊；應如碧潭月，非幻亦非真。
<頁 id="32p138"/>

<詩>與玉皇監院遊玉皇山</詩>
玉皇山上玉皇遊，細雨斜風汗不流。鶗鴃聲聲仙氣迥，蜻蜓點點藥香浮。
湖心浪撼三蓬島，江角雲迴八卦洲。絕頂登臨同俯仰，煙波萬頃意悠悠。

<詩>姑蘇遊蹤</詩>
廿載靈巖憶舊遊，岧嶢塔寺望中收；前塵影事模糊甚，山自凝然水自流。[舟過靈巖]
入山初覺綠陰寒，登閣遙觀白浪寬；安得春深香雪海，萬梅花擁一蒲團！[梅訪香雪]
清奇古怪又靈飛，社柏三三挹翠微。卻愛湖山秋色裏，鐘聲數杵送斜暉。[柏封靈飛]
同上松風水月臺，桃花八月訝新開；曾聞物變關時兆，但願呈祥勿報災！[桃詠秋放]

<詩>九華雜詩十首</詩>
舊遊依外姥，遙憶卅年前。大地經荒亂，秋波自渺然。
一營森佛宇，萬戶網魚鮮。意逐孤帆遠，清吟破曉煙。
<頁 id="32p139"/>
縱覽山三疊，橫觀峰九華。層巒環遠浦，疊浪擁輕槎。
不減西湖美，平分秋色賒；繫舟登岸處，煙樹認錢家。
嶺際午鐘清，群山夾道橫；清流沿曲澗，修行動秋聲；
好風迎遠客，微雨潤荒晴。未倦一臨意，更期向上行。
直向九華上，小礄更大礄，有庵堪歇宿，無境不逍遙。
天半垂甘露，雲中見野樵。剪燈同夜話，高躡待明朝。
自是吾無隱，甜香動木樨；雲中金粟影，燈下草蟲啼。
萬朵芙蓉放，數峰煙雨低；祇園萃靈秀，化網此綱提。
新羅金喬覺，中國地藏王，肉塔千年在，化城雙印藏。
中秋逢久旱，甘雨勝清光。無限朝山客，提燈過市場。
五百由旬半，團圞入化城。新參僧教育，無盡佛明燈。
尊重六和合，造成萬善行。地觀大悲願，共矢此精誠。（寄塵時辦九華佛學院）
<頁 id="32p140"/>
暮色秋光裏，東涯景物妍；卻留今夜看，未減一分圓；
澄海銀魚躍，輕紗玉鏡懸。清談不忍睡，欹枕聽流泉。(容虛等陪遊)
欲窮九華勝，更上上天臺。絡繹茅菴結，蜿蜓石磴開；
拜經覓遺蹟，奇石孕靈胎；秋色紅黃紫，斑斕錦繡堆。
絕頂攬群峰，巍然插太空；溪籐青掩映，巖草碧玲瓏；
雲漱一拳石，松飛百歲宮。鐘聞催別思，回首夕陽紅。

<詩>新京遊蹤</詩>
朱暮昔年傑，孫陵現代尊；一杯靈谷水，暫以息征輪。
後湖五洲景，曉莊聯治村，兩般新建設，物資與精神。

<詩>寶華山寺</詩>
酣戰龍潭跡未亡，荒邱枯草向朝陽。山行十里初佳境，寺擁千華古覺場；
布薩壇前觀律象，拜經臺畔擷禪芳。從容孰與遊中道，一宿蘧然夢楚狂？
<頁 id="32p141"/>

<詩>棲霞山寺</詩>
新構營古剎，秋葉燦餘霞。白鹿泉聲冷，青鋒劍影斜；
荒林遺帝蹟，奇石散天葩；翠浪浮雲遠，歸途興味賒。

<詩>自廈門南普陀至泉州寓開元寺留題</詩>
朝出南普陀，入海天初白；捨艇登汽輪，嗚嗚笛聲發。人物堆積中，風浪相激拍；
促坐三四時，疲若經終日。聯袂符八仙，安然彼岸達。遵陸購飛車，肩摩轂銜擊；
細雨青濛濛，待久喜行急。泉州忽在望，木橋六七八；抵城換小車，街市行雜沓。
頃刻至開元，略識氣象闊，舊宇紛錯間，新構亦成列。居我藏經樓，城廛似林谷。
戎服混緇衣，華築參歐式，出觀甘露井，戒壇何卓越？舍那千華臺，八部威神赫；
大殿閎且深，座供五方佛；殿後雙石柱，美術工彫刻，儀同唐密宗，真言存血脈。
誰垂金剛乘，來敷曼怛囉？恢恢轉道師，誓願興茲剎；耿耿葉居士，與之相應答。
導觀慈兒院，斑斕陳古物，字有晦庵聯，亦有瑞圖額。工讀教群孤，士林咸刮目；
<頁 id="32p142"/>
更闢養耄堂，靜修得安樂。幼育老有歸，人生大事畢；以成自他利，便為活菩薩。
聞昔紫雲垂，桑麻開佛國，乃今歎觀止，偉哉東西塔！

<詩>泉州贈周伯遒</詩>
古屋半千歲，茶花春一枝，無慚忠勉後，能以佛為師。

<詩>泉州承天寺崇福寺留題</詩>
開元崇福又承天，鼎足泉州豈偶然！門進月臺觀七塔，社開廬阜聳千蓮。
不存尼相餘三眾，難得僧林具四緣。更訪荒郊鐵羅漢，雙拳十畝闢農禪。[福建無尼]

<詩>泉州聽周子秀彈琴</詩>
春山春景叶春絃，花在枝頭月在天，靜坐焚香彈一曲，冷冷然似御風仙。

<詩>庚午春遊洛陽橋</詩>
洛陽江上萬安橋，一里橋通百里潮；曾是洛陽風景好，青山紅屋水迢迢。
四面煙巒淡欲無，春江潮漲似西湖，婆娑塔影長虹護，此景真堪入畫圖！
<頁 id="32p143"/>

<詩>泉州東湖贈蘇慧純</詩>
潮聲聽罷更東湖，不是東坡也姓蘇；尚有荷香傳夏日，泉州八景未荒蕪。

<詩>贈泉州送行者</詩>
聲聲爆竹出泉州，送客情殷到站頭；卻愛涐江新漲後，濤花沫聚夾湍流。

<詩>與轉逢弘一芝峰之小雪峰</詩>
寒郊卅里去城東，纔過青溪便不同。林翠蔭含山外路，蕉香風送寺前鐘；
虎蹤笑覓太虛洞，詩窟吟留如幻松。此夕雪峰逢歲盡，挑燈共話古禪宗。

<詩>題太虛洞</詩>
雪峰晏坐太虛洞，松江演說太虛亭，祗此太虛無彼此，宛然心境兩俱冥。

<詩>遊雲頂巖登廈島最高峰</詩>
損腰未倦登山興，得得扶藜造極來。路畔澄潭明鏡映，巖前叢樹翠屏開。
寒生六月留雲洞，高越群峰觀日臺。一覽廈門全境盡，海天空闊此蓬萊。
<頁 id="32p144"/>

<詩>和歐陽小桃贈詩原韻</詩>
詩人策杖叩禪關，幾度行吟怪石間，萬樹幽松依曲徑，一泓清水出深山。
靜觀雲岫渾無賴，欲羨林禽自在閒。付與鐘聲自生滅，滿階春草未須刪。

<詩>天目山紀遊</詩>
車聲轆轆雨霏霏，纔到餘杭又轉機；卻笑臨安安未得，溪山深處化龍飛。
暮色蒼茫雨欲收，白雲如練鎖峰頭，老天未肯張天目，暗聽松濤挾翠流。
天目東南西北中，禪源寺繼古宗風；雨花亭跨蟠龍澗，太子庵欹翔鳳峰。
萬杉掩映湛清海，一澗潺湲瀉碧流，積靄涼煙開闔裏，忽晴忽雨幻林邱。
高峰一塔含獅口，更見中峰塔倚天，洗缽泉流餘潤在，飛身已到樹王前。
一參獅子正宗禪，山色溪聲遍大千；崖洞幽奇老天目，松靈石怪出天然。
新東街接兩茅蓬，俯覽微聞遠寺鐘；獨擅靈奇四方佛，花開竹塢一坪紅。
鳳嘯溪喧渾不辨，聲聲湧上枕邊來。出山策杖天方曉，出得山圍霧亦開。
<頁 id="32p145"/>
豬頭嶺下一鄉村，步步高登躡壁根，鹿角拔開攀虎尾，桐花滿地著春痕。
頃刻陰晴變化分，昭明庵畔霧紛紜；東山霖雨蒼生望，那惜松間百尺雲！
十八螺旋十一亭，銀河倒瀉破空冥；玉龍天畔高飛處，數杵鐘聲度翠屏。
盡日東山白霧漫，不將真面與人看；龍泉澗接苕溪渡，回首悠悠見遠巒。

<詩>韓清淨居士等招遊香山別墅</詩>
忽到香山古寺前，相偕攜笠向林泉。雨香一徑閬風度，心跡雙清瓔珞懸，
塵外色聲皆即佛，雲中雞犬亦如仙。人天擾擾原無事，且向松陰枕石眠。

<詩>青島遊痕</詩>
岡巒交錯觀青島，汶海張螯踞碧波，綠樹紅檣相掩映，天風仙影舞傞傞。
一世之雄德意志，當年曾此費經營；而今遺蹟供憑弔，山自蒼然海自清。
怪石𥓂⿰含牙拔翠叢，勞山勞慮洗難空；林中小坐聽流水，卻喜相逢呂道翁。

<詩>自宜昌入三峽用杜甫詠懷古蹟五首之四韻</詩>
<頁 id="32p146"/>
曉發彝陵暮巫峽，雲山望阻永安宮。
(舟擬夜泊夔州，觀白帝諸勝，因水漲僅止巫山。)
明妃怨渺秋聲外，蜀主哀沉夕照中。
(秭歸有明妃村，劉備連營亦在巴東間。)
古廟高唐祀神女，危崖仄徑走樵翁。箇中奇險探難盡，灘折峰回刻不同。

<詩>十九年秋自宜昌經三峽入夔渝用杜工部秋興八首韻</詩>
解維江市向崖林，初覺蕭然秋氣森。袖拂峽風驚浪激，笠掀巖霧豁天陰；
炊煙漠漠黃陵腳，沖積層層碧海心。馬肺牛肝入詩料，宛加蔬筍赴廚砧。
舟逐漩流行勢斜，挹來秋爽倍清華。窗移靜翠千巖樹，灘送飛湍百里槎。
忽對蜀江懷晉谷，(三夾水道似五台山徑)
似聞梵唱雜胡笳。岫雲雲岫奇難狀，佛髻芙蓉燦萬花。
昭君村外挹斜暉，煙景家家浴翠微。青鹿角前灘更急，黃牛背上雨初飛。
每因涉世心常倦，卻喜看山願未違。忽已巴東回首遠，巫峰十二亂雲肥。
洞戶巖扉布若棋，仙凡未必異歡悲。穴居卻憶中州地，土屋依然太古時。
灩澦堆頭飛沫濺，瞿塘峽口急流馳。依山憑水夔州府，形勢悠然繫遠思。
<頁 id="32p147"/>
輕舟已過數重山，回眺孤城縹渺間。兩岸濤風喧石壁，萬家煙雨蔽江關。
人逢世亂思伊呂，誰復心齋樂孔顏？檻外群巒留不住，側峰橫嶺各成班。
一塔岧嶢矗嶺頭，雲陽嵐翠盪晴秋。松杉蔭合桓侯廟，猿鳥聲傳杜宇愁。
逸態翛然思野鶴，閑情聊爾狎江鷗。蜀中自古多名士，豔說英雄冠九州。
瀼田麓舍著農功，翠柏青畦入望中。石寶寨孤擎塔寺，酆都城僻撼江風。
峰間疊疊晴雲白，林罅層層溼土紅。領略田家淳樸趣，優遊猶是葛天翁。
波平岸闊嶺逶迤，雨後涪陵水滿陂。惟蜀獨生黃桷樹，挂猿空賸綠蘿枝。
莫留短景駐長壽，不覺舟行見岸移。雉堞參差金碧影，江城天際晚霞垂。

<詩>白帝城(用杜甫武侯廟韻)</詩>
昭烈託孤處，荒城遺恨長；江關鄰奉節，山勢接雲陽。

<詩>八陣圖(用杜甫韻)</詩>
八陣布魚腹，纍然尚有圖；三分天下勢，決策在和吳。
<頁 id="32p148"/>

<詩>川東雜詠(用杜甫夔州歌十絕句韻)</詩>
城寨臨江抱萬山，市場新築出雲間，歐風直欲摹香島，株守應難再閉關。[萬縣]
人在新城鬼舊城，陰陽異實卻同名。險灘念彼觀音力，名以觀音亦物情。[酆都]
巴水江頭眾水潮，況逢昏暮異晨朝？獅山賴有慈雲護，梵樂冷然勝聽韶。[宿獅子山慈雲寺]
山似浮龜水接天，人煙密集滿坡顛，重街複市盤空上，處處梯雲百級懸。[重慶市]
寺擁長安十萬家，宏開學社佛拈花，洒來法雨俱蒙潤，士女紛紛長覺芽。[長安寺]
滿地紅顏歸白骨，幾人智種長靈苗。茫茫大夢徒生死，大覺知歸那一朝。[白骨塔]
花木禪房曲徑通，雲林羅漢此遺風。一堂宴會皆英俊，政學軍商佛化中。[羅漢寺]
報恩佛學勤傳習，應是僧伽善合時；佛法契機方契理，隨宜設化更何疑！[報恩寺佛學傳習所]
甘苦恩怨一霎忘，轉成法界海泉長，儼然華藏不思議，超脫世間炎與涼。[甘海泉華嚴法會]
嘉陵江景擬蓬壺，瓷器機絲總不無；一日輪舟三百里，合川城已到東隅。[由重慶赴合川道中]

<詩>沿嘉陵江赴成都(用杜甫有感五首韻)</詩>
<頁 id="32p149"/>
嘉陵小三峽，靈閟自年年。瀝鼻飛銀瀑，觀音鎖碧天；
溫泉二巖合，浮石半灘邊。饒有園林趣，遙瞻意興騫。[小三峽]
劍氣騰朱雀，山氛靖白狼；民痌孰垂恤？營壘每相望。
低首客投店，露脛婦沒裳。幾區新市政，開泰向三陽。[合潼路]
陂陀潼遂路，往往亦平均。古寺投開善，公園布化春。
靈泉山景好，廣德佛風新，處處森軍令，斯民盡僕臣。[潼遂路]
安居阻泥濘，牢落赴三朝。樂至鹽井汲，天池荷葉凋。
綠疇煙縹渺，赤嶺日迢遙。一路如園苑，優遊駕小軺。[遂簡路]
直達成都去，於今更不疑。車經鴉口險，澗跳虎脛遲；
飛渡龍泉驛，朗吟子美詞。民勤山水好，何事遍瘡痍？[簡成路]

<詩>中秋在遂寧梵雲山(用杜甫滕王亭子二首原韻)</詩>
行行竟滯梵雲山，綿邈峨峰遠莫攀。此夕團圞慶天上，平生坎坷感人間！
露華寒浸蟾三足，霧縠微窺豹一斑。已是中秋猶半路，料難秋盡漢皋還。
<頁 id="32p150"/>
來看峨眉月，依然虛此行。林樓初瀉影，鼓樂遠傳聲。
耽寂每孤坐，憂吟聊慰情。清輝拂衣袂，萬里蕩心旌。

<詩>自成都至峨山用譚晴峰峨圖記勝三六韻</詩>
域中山脈溯崑崙，獨有峨眉勢最尊。畿外雙流穿舊邑，一津新湛願王恩。[發成都經舊邑新津]
彭眉山水擅奇能，才毓三蘇得未曾！志節文章共千古，荒祠斜照愴秋陵。[經彭山至眉山游三蘇祠]
驅車轆轆發眉山，行樹層畦眾妙環；驛到思蒙天未晚，欲前還止雨留攀。[宿思蒙場]
綠雲紅旭湧東方，波水煙林漠漠藏。一盞豆漿甘若醴，賢婆嶺上倦勞忘。[賢婆嶺]
白霧瑩然湧玉臺，斷橋空翠萬松來，土門坡上峨峰現，月白天青眼界開。[土門坡]
徑如螺旋下山拖，平步登高又一坡；前去夾江今不遠，木魚聲好透煙蘿。[夾江道]
夾江修竹蔽田廬，白蠟砑成玉版如。雙福橋前峨縣望，西峰落日彩霞舒。[峨眉道]
乍經微雨淨無氛，遙矚峰峰繞白雲，佛剎神祠半荒草，華嚴塔畔佇晨曛。[聖積寺]
<頁 id="32p151"/>
卓錫當年倚碧岑，保甯猶自嗣徽音，潺湲一澗瑜伽水，流出殷勤老衲心。[保甯寺]
普照堂前報國亭，重重樓殿接空青。徑登善覺嶇崎甚，御印欣觀古佛經。[報國寺至二坪]
深林夕照一聞鐘，寺覓前溪伏虎蹤。一枕淙淙流水曲，曉樓松竹翠煙封。[伏虎寺]
虎溪仙石燦靈花，綠樹蒼巖襯曉霞。流水聲中塵解脫，雷音窅絕覺皇家。[雷音寺]
華嚴行過木涼遲，雲篆樓空玉女池，一氣純陽飛綠霧，會燈回首赤城窺。[華嚴至會燈]
叢山雙谷玉交枝，雲外春流萬古時。神水大峨天下秀，凌雲太妙剔仙碑。[神水閣大峨寺]
歌鳳臺空叩水閽，群流會響海潮痕。中峰頂上黃冠渺，日午猶然霧鎖門。[中峰寺]
石雞絲綱聳青蓮，危磴龍昇一指尖；翠竹離離藏廣福，綠雲深處白牛眠。[龍昇崗廣福寺]
清音閣下二龍攢，黑白縈迴氣象寬；洗得牛心成佛智，金剛捷徑上何難！[清音閣轉金剛坡]
數峰尖破碧天嵐，曲達牛心嶺上庵；細雨懸巖登會佛，一坡猴子費尋參。[牛心寺會佛寺]
大坪全露法王身，神虎仙蛟勝跡存，十大願王開淨土，蒼茫雨霧掩明燈。[淨土院]
霧峰雲壑晝微明，浩浩天池瀉玉聲；象鼻巖根蛇倒退，椿坪千佛午鐘鳴。[洪椿坪千佛寺]
<頁 id="32p152"/>
雷鳴陰壑霧彌空，澗轉巖迴步不同，九九拐前奇險絕，仙峰清罄落雲中。[赴仙峰寺]
遠山晴放曉霞凝，九老緣深古洞燈；更向望仙臺上望，群峰聳翠列層層。[九老洞望仙臺]
橋渡仙巖挹眾峰，枝枝青玉燦芙蓉；遇仙一坐蓮花石，洗象鑽天興更濃。[仙峰寺至洗象寺]
秋林五色彩霞霏，象外超然發妙輝，唯此大乘無二別，白雲紅葉掩禪扉。[洗象寺至白雲庵]
陡絕令人意也消，凌雲梯上踏青瑤，好憑接引登金頂，俯聽雷聲破寂寥。[雷洞坪接引殿]
第一山頭瑞靄浮，桫羅樹色豔清秋；普賢行願將圓滿，喜見花飛六出不？[第一山至喜見亭]
百尺盤龍傳古椿，沉香塔上繖珠珍，慧持空樹今何在？猶見通天有肉身。[沉香塔等]
行過天門石莫忙，七賢橋下綠波塘；雪花散遍普賢塔，金頂還看白玉妝。[普賢塔等]
金殿何年祖殿分，佛光同現吉祥雲。寒空雪霽霏青霧，那得峰峰挂夕曛？[金祖殿]
萬千佛影湧雲臺，銀海頻翻雪浪開，峨頂剎竿時起倒，銅碑錫瓦半荒苔。[千萬佛頂及諸剎]
未能見佛己如仙，足踏浮雲下九天；記取蓮峰分路處，華嚴飯熟翠微巔。[下山至華嚴頂]
至今同泛願王船，採藥開山憶昔賢；長老坪經息心所，觀心初到萬年邊。[下山赴萬年寺]
<頁 id="32p153"/>
群巒崱屴水湲潺，此是峨眉大本山，三殿原來為一寺，廢興分合幾循環。[萬年三殿]
出山無復費攀躋，下蹬還須策杖扶，轉過金龍白龍洞，太平明月二橋題。[下山道中]
萬巖千壑秀難摹，形勝龍門信不誣，鐵索石船回首遠，新詩一幅四峨圖。[龍門洞]
佛心無我大而公，銅像嵯峨見化工，同現普門千手眼，好令魔外永潛蹤。[大佛殿峨縣佛教會]

<詩>自峨眉返成都六絕</詩>
鎮子場初入樂山，高山坡在翠屏間，蘇溪一勺嘉陽水，飯熟茶香夕照殷。[峨嘉道中]
十里桑榆繞郭青，水光山色混空冥，江聲一洗塵囂盡，況有園林可小停！[嘉州公園]
嘉州大像久知名，一聽秋江梵唱聲，親見凌雲三六丈，大蘇游處有餘清。[大佛寺]
半天鐘罄落烏尤，形似烏龍聲似牛，爾雅臺前一憑眺，離堆終古峙中流。[烏尤寺]
青衣別島古離堆，百仞凌雲大佛開，也似金焦江上見，空濛暮靄一舟回。[江上]
古都車發曉園新，度嶺穿江騁絕塵；遙指錦官城在望，蜀皇陵畔日西淪。[嘉成道中]
武侯祠(用杜甫韻)
<頁 id="32p154"/>
清曉驅車特地尋，一林秋柏氣蕭森。草凝龍野玄黃血，蟲咽琴堂靜遠音；
要見輔成昭烈業，應知都出澹寧心。英雄到此休垂淚，好向隆中養聖襟！

<詩>成都十詠</詩>
帝子當年刱建成，明清遺跡尚縱橫，民權君主今非昔，百姓尋常掉臂行。[王城]
佛腳猶傳蜀眼靈，慨逢僧樹又凋零！登高此亦慈恩塔，野菊離離薦晚馨。[大慈寺]
草堂詩聖久蜚聲，千載猶留古剎名；遙映桃潭秋瑟瑟，浣花谿韻倍淒清。[草堂詩]
受地唯松獨見貞，秋春冬夏總青青；而君萬物超然悟，自正因能正眾生。[皮懷白居士林中宴坐圖]
何處文殊妙智尋？且來精舍息空林。涼生十畝菁菁竹，到此能消熱惱心。[文殊院]
北來威鳳欲何之？翼翼先騰七寶池；舍利塔巔秋月淨，紫霞山翠湧禪思。[寶光寺]
漁陽顰鼓破承平，動蹕新都萬里程，叢桂映湖秋菊瘦，古今興廢感何勝！[新都]
茂林叢翠遶橫山，第一禪通向上關；昭覺天童兩圓悟，高風終古少能攀。[昭覺寺]
百族同游化樂天，法幢高建淨名禪，融真適俗行從漸，終見因華滿普賢。[成都佛學社]
<頁 id="32p155"/>
毫端佛剎攝無餘，滿壁琳瑯寶彩舒，夜聽繁江入龍藏，曉觀叢樹繞毗廬。[龍藏寺]

<詩>四川歌</詩>
四川一大盆，成都一中盆，邑鎮皆小盆，邱壑無數盆；輿誌稱湓地，宛然名實存。
莽蒼施宜接，東進巫峽門；皓潔康藏映，西來青海源；北趨秦隴洛，南挾湘貴雲；
水終滄溟入，氣欲吳越吞。閬巴既仙苑，益州真錦園。青城八百里，寧極在深根；
峨眉五千丈，金頂星可捫。四時別涼燠，一日異晨昏。古初不可聞，鵑啼杜宇魂，
治水賢李冰，宮祠川主神，酆都鬼王蹟，魚腹白帝痕，油浸張飛頭，蒿沒劉備墳，
奇才諸葛亮，曾此策三分。古近桀敖者，割據何紛紛？思想鑿混沌，道術探崑崙。
過橋相如賦，投閣子雲玄，文章三蘇大，詩酒李白尊。佛剎多鉅制，雙桂流芳芬。
工商繁盛市，華洋風化溷。精神獨到處，煥發在農村，整治無穢麓，況復有蕪原！
細耨深耕遍，斯民樸且勤，乃知國本在，元氣猶淳渾。

<詩>嘉敘瀘渝道中</詩>
<頁 id="32p156"/>
直下岷江向敘州，竹根灘外老龍愁；青山兩岸忙迎送，已過重重急水流。
兩水滇黔出敘瀘，交通三省此中樞；連綿不斷山如帶，小普陀堪入畫圖。

<詩>重慶雜詠</詩>
逍遙偶與老君遊，俯瞰江城枕碧流，黃葉兩山凝瑞氣，特尋真武訪真修。[南岸]
路闢巖開市尾長，嶺頭遙指木牌坊，佛圖雄據天之半，眼底江山接混茫。[西郊]
疏林黃葉入初冬，面面雲山現睡容；麥隴菜畦飛嫩綠，華嚴佳趣溢禪農。[華巖寺]
溫泉峽上溫泉寺，新闢園池浴德全，花洞遊歸探石像，水聲山色月清妍。[北溫泉]

<詩>雪竇為石侯畫師題山水(辛未)</詩>
摩雲削玉崖千仞，飛雪噴珠瀑一簾。亭外好山看不足，臥聽春雨夜湛湛。
溪風習習一舟橫，岸柳村煙嫋嫋輕；近水遠山詩意滿，小童烹茗報新晴。
萬山露骨呈秋色，一樹濃粧鬥夕陽。最愛清風明月夜，半溪雲影掩山光。
峰巔積雪飛晴白，岩畔高松挺曉青，數杵鐘聲聞遠寺，悠然策杖過林坰。
<頁 id="32p157"/>

<詩>仿宋覺範禪師畫梅贈奉化蔣公</詩>
三冬寒徹石門禪，傲雪凌霜道骨堅；聞說石奇今再世，故應開在百花先。

<詩>天童寺訪圓瑛方丈</詩>
小白山前少白河，迢遙一塔映清波。輕煙處處浮村靄，微雨絲絲起櫂歌；
直揭嶺雲露峰髻，深披林翠探禪窩。五年不入天童境，人事滄桑變已多。

<詩>為蕙庭題照</詩>
忽然伸手拓虛空，頓覺身窮道不窮。那有心光遺物外？偶留形跡寄人中。
衣寒切感風生北，海曙遙觀日出東。三世十方融一念，更無餘事問天公。

<詩>北平雜詠</詩>
青邱綠野抱農村，一角園林向曉曛。卻憶嘉陵江上浴，清池同此水微溫。[溫泉]
昌平遙接十三陵，直達長林最上層；明帝清皇莽遺碣，於今憑弔屬閒僧。[明陵]
居庸天險稱南口，鐵道縱橫血戰場；佛寺於今崇大妙，願教常護吉祥光。[南口]
<頁 id="32p158"/>
沙河分渡趣湯山，行樹深深碧港灣，臥聽蟬聲新浴後，世間塵慮一齊刪。[湯山]

<詩>紅螺山</詩>
夕陽山頂豔紅螺，星斗寒沉戍夜歌。三諦一心三觀境，阿彌陀佛更無他。

<詩>辛未河南雜詠</詩>
載將明月渡黃河，窗外橋欄取次過，微浪輕車聲和答，靜聞心海湛靈波。
城中鐵塔一佛峙，城外磚塔千佛環，十里農村蔭全市，雙湖日月懸中山。
殷墟甲骨考遺文，石刻紛紛出古墳；爭得佛鐘為國寶，鼎盤銅綠燦霞雲！
洛陽山水似泉州，也有長橋跨碧流；飛向龍門一憑眺，佛巖伊闕挹靈修。
白馬馱來漢代經，佛傳東土到而今，廢興曾歷二千載，塔寺荒涼尚可尋。
度陜經崤入靈寶，猶龍曾此著玄玄，於今函谷關空設，天馬飛騰踰嶺巔。
閿鄉野植垂秋雲，兩岸黃河豫晉分，幾度登山又臨水，飛沙漠漠天昏昏。

<詩>辛未陜西雜詠</詩>
<頁 id="32p159"/>
潼關天險今猶昔，隔岸風陵古渡橫，三省此為交切點，憑高一望百威生。
西望華山聳翠華，華陰華嶽廟嵯峨；半空擎出仙人掌，散落芙蓉朵朵花。
異姓唐王郭子儀，汾陽遺跡尚依稀；赤溪集外渭南邑，渭水清如太古時。
古鴻門外鴻溝在，綿邈臨潼山勢賒，一浴華清勞累盡，驪山回首夕陽斜。
昔年掩室補陀蘿，曾供奘師設利羅，二十年來大興教，乍從初地拜靈柯。
杜順清涼塔尚留，華嚴禮罷禮牛頭；少陵原上詩人祀，十里樊川秋景幽。
大雁塔連小雁塔，大興善寺在其間；可憐東密策源地，一角青龍夕照殷！
南陽古有臥龍岡，西安今有臥龍寺；西安地主南陽人，臥龍臥龍竟何似！

<詩>終南遊</詩>
去秋西入蜀，今秋西入秦；入蜀曾踐峨眉雪，入秦欲搴終南雲。
小停汴鄭度伊洛，彷彿武漢趨沙荊；漠漠陜州道，亭亭宜昌城；
靈寶過函谷，三峽經彝陵；夕泊巫山狎瀲灩，午輟潼關摩峻嶒。
華嶽俯瞰長安途，灞橋〔糸＋网〕川張畫圖。萬里橫秦嶺，八河繞古都。
<頁 id="32p160"/>
寂靜同真際，園林發妙花；東道主人康居士，終日追陪遊興賒。
高登雁塔望，南山隱約長；驅車漸漸向峰頂，幽泉潺湲林蒼黃。
暮宿圓覺禪心暢，老衲談笑時抵掌。詰旦朝大臺，霜鐘送清響，
岡巒起伏陳奇態，川陵混茫拂衣帶；文殊最孤峭，靈應亦瀟洒。
遙矚捨身崖，還陟兜率階。險絕麗絕歎觀止！老虎窩下錦繡堆，
高低遠近十，三臺星拱太乙峰，出入往來七二峪。僧集大茅蓬，
石門叩蘭若，谿徑訪裴洞。白雲紅葉恬詩魂，曉雨驚破遊人夢。
澧峪阻風雨，後菴幸後安，淨業果然業清淨，山林變白鑪鼎寒。
天晴踏雪出山去，山外泥濘行欲留；回首終南青未了，悠然高歌終南遊。

<詩>雪竇贈某君</詩>
四登雪竇初飛雪，乍惜梅花未放梅，應是待令寒澈骨，好教撲鼻冷香來。

<詩>普陀次何玉書居士感時韻</詩>
掛搭瀛嶠偶避寒，風和日暖輒憑闌。頻聞海市傳新警，強向書城索古歡。
深達法空成佛易，橫生我執做人難；世間情器原唯識，誰肯平心一例看！
<頁 id="32p161"/>

<詩>偕李了空居士赴廬山度夏(壬申)</詩>
孤月繁星檻外天，大風吹入室中眠。遙尋夏日清涼趣，倍覺廬山面目妍。
綠水白雲相蕩漾，青林紅屋鬥嬋娟。形神一寂心源朗，境奪人空亦了然。

<詩>大漢陽峰長謠</詩>
不登大漢陽峰頂，終恨未窮廬山景。晨起日朗天地清，乃發勝心探玄境。
穿越蘆林金竹坡，白雲片片青空迥，奇秀旁挹上霄峰，雄峻迴盼牯牛嶺。
雲中建寺堪潛修，仰天有坪通捷徑。轉折斜出小漢陽，忽焉迸露湖光炯。
最憐小大漢陽間，東西⿰含牙然貫橫綆。
(度小漢陽以趣大漢陽，有錦亙數里之長壟，壟上看廬山全境，
以大漢陽獨攝西南角諸巒，以小漢陽、仰天坪、牯巔、鈴岡嶺、大月山、含鄱嶺，
五老峰蜿蜓西北東北東南角而攝諸巒，以茲長壟為綆橫而連鎖之，形勢最為瞭然)
行達大漢陽峰麓，輿棄於地夫啖餅。孓身呼之推挽登，勤勇精進奮威猛。
匡君招手煙雨中，披拂煙雨踐泥濘，卒造匡廬最極巔，形疲彌覺神閑靜。
極巔坦坦何所觀？翠松蒼石相彪炳，天鏡石下袈裟泉，禹崖雁池俱渺溟。
祇睹今賢林與王，層臺高築孤碣挺。升臺徙倚天香爐，下視濛濛悵澒洞。
此開彼闔遷晦明，纔陰俄晴換炎冷；多謝山靈百態陳，終豁雲霧臻大奣！
<頁 id="32p162"/>
遠山不盡江千里，繁嶼無垠湖萬頃。北岡蜿蜒似臥龍，五老昂首睡初醒；
南巒錯落星斗沉，紫霄黃巖揚俊穎。俛仰徘徊成獨賞，默然曠覽忘晷永。
三界假立唯意言，聊托長謠煥心影。

<詩>過上林俟大智訪散原詩文</詩>
偶然步上香爐頂，擲筆峰前立片時。草浪風濤莽騰嘯，山光雲影漫推移。
蟬喧竹徑添涼意，虎守松門訪老詩。談久渾望歸路遠，神清貌古憶仙姿。

<詩>題何纂甫所藏百駿圖</詩>
洗出神姿百駿揚，人間也感歷滄桑。問誰牝牡驪黃外，放眼悠然到大荒！

<詩>題李協和所藏王茂京富春畫卷</詩>
逸氣翛然吐筆頭，珍奇自合伴行舟；富春山水縈懷久，展卷先容作臥遊。

<詩>用白香山宿大林寺韻題花徑景白亭</詩>
雜蒔花木晉曇詵，逗得唐人詠盛開，幽徑千年披一旦，春歸重轉大林來。
<頁 id="32p163"/>

<詩>次李協和韻題一禪廬山畫冊</詩>
世間本是一張畫，畫到家時畫即真，畫上憑君還作畫，廬山同作畫中人。

<詩>游珞伽山步唐法化原韻</詩>
扁舟曾狎白鷗閒，十載東湖憶昔顏。應是珞伽原佛地，但能清曠即靈山。
天人冉冉雲間閣，仙子傞傞舞水灣，四野愁塵飛莫到，無心庭草不須刪。

<詩>漢口乘飛機至重慶口號</詩>
擊水大鵬扶搖上，御風列子逍遙游。方圓天地懸衡在，紆曲江山直徑悠；
飛渡田田青塍密，俯看朵朵白雲浮。一堆村落一堆市，過鳥何曾影跡留？
轟轟天鼓振晴雷，巖壑千重眼底開；水脈山筋齊顯露，險灘幽峽細徘徊。
提攜萬嶺隨江轉，拱揖群峰讓路回。莫訝神通偶遊戲，雲端趺坐又西來。

<詩>壬申秋縉雲山漢藏教理院開學</詩>
溫泉闢幽徑，斜上縉雲山。巖谷喧飛瀑，松杉展笑顏。
漢經融藏典，教理叩禪關。佛地無餘障，人天任往還。
<頁 id="32p164"/>
九峰開佛剎，雙柏閟靈宮，蟒塔傳殊古，獅峰勢獨雄，
海螺飛翠靄，蓮髻聳晴空:無盡江山勝，都歸一覽中。

<詩>癸酉春冒雨觀瀑飛雪亭(癸酉)</詩>
壑雷隱隱雪霏霏，冒雨來觀瀑布肥。激石騰如珠鳳舞，盤空化作玉龍飛。
野花三兩吐紅潤，春草淺深接翠微。蔌蔌松枝風過處，曲欄徒倚濕沾衣。

<詩>次原韻贈吳東邁</詩>
四明山色正春妍，飛雪來觀千丈淵，策杖更尋雲外趣，野花含笑鳥談玄。

<詩>癸酉仲夏游虞山宿破山寺</詩>
古寺沿溪入，深林曲徑幽。破山山更好，興福福常留。
日照亭新築，潭空水又流。宋梅伴唐桂，佳景在春秋。

<詩>破山曉發聯珠洞</詩>
<頁 id="32p165"/>
萬木藏群墓，蔥籠氣鬱森。筍輿穿綠巷，竹杖策青岑。
小憩聯珠洞，微聞滴水音；泉中拾赭石，龍血尚涔涔。

<詩>藏海寺登虞山最高峰齊女墓過拂水巖出劍門</詩>
如何藏海寺，獨得祖師名？齊女擁高髻，大慈遺化城；
劍門兩湖映，拂水一巖晴；迢遞下山路，田衣眼底橫。

<詩>題戒非和尚拂水山居圖</詩>
羨聞虞仲託高蹤，春日攜笻齊女峰。近挹湖山舒倦臂，遠吞江海盪吟胸。
晴空雨拂巖前水，平地濤翻嶺上松。最愛劍門回首望，雲間飛渡數聲鐘。

<詩>寶巖寺過小雲栖石洞</詩>
未到寶巖寺，先過寶石灣。倚山錦屏繞，隔樹玉湖環；
香積飽禪悅，栖雲絕市闤；黝然雙石洞，寒氣砭飢顏。

<詩>經龍廟中峰入三峰寺</詩>
<頁 id="32p166"/>
白龍不可見，掉臂過中峰。氣象三峰壯，宗風一代雄！
祖堂謁遺貌，禪偈演枯松。古畫摩挲遍，煙嵐隱暮鐘。

<詩>虞山常熟縣城</詩>
城郭依山半，江潮入海陬。名著周虞仲，學尊言子游。
鐘聲傳遠寺，塔影臥荒坵；萬灶迷煙樹，斜陽翠欲流。

<詩>含鄱口與孝園居士望廬山南谷</詩>
含鄱塞雲霧，南谷忽開朗。菩薩發勝心，山靈應如響，於茲建覺場，斯願必圓暢。

<詩>白鶴澗</詩>
群巒舞青鳳，一澗飛白鶴，常轉妙法輪，清音振山谷。

<詩>萬杉秀峰歸宗游</詩>
不見萬杉影，惻然懷萬松。匡廬挹奇秀，更轉山一重。
夜宿青玉峽，曉發金輪峰；仰觀峰頂塔，萬法此歸宗
<頁 id="32p167"/>

<詩>和許公武劍峰韻</詩>
法界圓融一即多，心安當處息干戈；太平寰宇留雙劍，卓立虛空不用磨。

<詩>張文白招集花徑分均得恨字</詩>
花開花謝異欣厭，春到春歸紛願恨；豈知萬化乘四時，榮悴總是天行健？

<詩>和韻答孝園居士</詩>
悟徹緣生即不生，性天心月自清瑩，堂堂般若金剛劍，永鎮乾坤護太平。

<詩>次韻答趙敬謀</詩>
海上昔曾遇，山中今又逢；音容似相識，萍水認前蹤。
拂拭匡君面，捫摩謝客胸；此心本無住，緣在即成宗。

<詩>癸酉夏集廬阜萬松林(以晉釋慧遠游廬山詩分均得希字）</詩>
匡山靈秀掩炎暉，長夏清涼世所希。天籟松濤寄吟嘯，物情生理究玄微。
濂谿雅化淵明溯，蓮社風規慧遠依；白鹿更聞絃詠作，好從耕讀振前徽！
<頁 id="32p168"/>

<詩>曉坐大林寺游泳池</詩>
潺湲靜契流中韻，燦爛澂瑩水底霞，別有一般清氣味，逗人心地茁靈芽。

<詩>遊武昌九峰山口占</詩>
朝氣迎秋爽，輕車挹曉涼。瑜伽山隱約，彌勒閣矞皇；
寶蓋導前路，金弓倚後方。九峰開律寺，草木也生香。

<詩>三天竺訪三生石</詩>
三天竺畔三生石，一徑秋林策杖遊；如有精魂呼欲出，白雲黃葉意悠悠。

<詩>登六和塔</詩>
名剎杭州數六和，巍然有塔傍巖阿；登臨一覽江山勝，浩浩天風發嘯歌。

<詩>偕王芝如訪西湖許鐵巖墓鐵巖故越中開元寺僧</詩>
越州故友王芝如，得得雲林訪我居；忽憶鐵巖許烈士，玉泉亭畔一長噓。

<詩>贈咫園老圃王芝如</詩>
<頁 id="32p169"/>
並耕君是許行徒，簑笠飄然映鑑湖，果熟蔬肥蜂釀足，咫園高詠續陶蘇。

<詩>詠白雲和少庵韻</詩>
白雲終古抱巖石，偶爾隨風出岫飛；小作疇霖慰農望，忽留潭影亦天機。
悠揚溪上清泉韻，掩映林間明月輝；畢竟閒情多逸致，不辭故故叩山扉。

<詩>癸酉冬雪山植樹七律</詩>
溪風習習水淙淙，曳杖飄然過伏龍。寺內曾栽司令柏，橋邊待補翰林松。
翠光迎納山曈暖，寒色飛侵瀑雪濃。老樹不刪成古趣，且將新植課寒冬。

<詩>宿鳴鶴場金仙寺</詩>
背山面水金仙寺，形勝雙龍護一珠。放步眠牛青草地，衝寒觀鳥白洋湖。
九皋鳴鶴遺亭在，千灶騰煙成市初。即此人間開佛國，扶搖直上作南圖。

<詩>鳴鶴場赴五磊靈山寺</詩>
孤鶴曾聞鳴九皋，杜湖行盡接岧嶢；連綿不斷三山遠，卓立無依五磊高；
一路松篁青嶂映，數聲鐘磬白雲敲。天花散作靈峰雪，策杖尋幽興更饒。
<頁 id="32p170"/>

<詩>五磊曉發</詩>
五磊飛微雪，千峰盪暮鐘；枕寒清夢徹，窗曉白光溶；
開遍瑤花樹，鬥殘銀甲龍。行將下山去，白霧尚朦朧。

<詩>慈湖赴西方寺轉淨圓寺</詩>
慈湖一水派汶溪，捷足西方徑不迷。細雨輕風清趣永，蒼煙翠霧妙心栖。
廿年重睹前塵影，暫坐如聞花鳥啼。午梆聲中茶飯罷，淨圓頓轉出恆蹊。

<詩>甲戍元宵妙高臺觀月</詩>
妙高臺上碧虛涵，清淨琉璃寶月含。龍澗三潭流識藏，蓮峰八葉展心函；
微風翠顫聞天樂，萬象光吞證密嚴。抖擻春寒忘夜永，倚闌振吼奮獅巖。

<詩>應城即感</詩>
挹將秋爽洗炎災，喜見荷花雨後開。橫渡三河越雲夢，新晴一路絕塵埃。
膏鹽遍地生機溢，旱潦宜時氣候恢。富庶聲中絃誦作，清音遠渡妙高臺。
<頁 id="32p171"/>

<詩>浴應城溫泉依李白玉女湯詩韻</詩>
地心鬱神火，水脈潛靈川，既濟得竅穴，湧為玉女泉。
沸泡噴貫珠，蒸氣騰活煙；浮藻藏黑鯽，微波漾碧天。
虛澈涵眾妙，適存皆自然。滌蕩除疾瘍，生化本相連。
輔之以人巧，形充德乃全；砌池構旅舍，臥聽流潺湲。
築場勤農事，灌注成良田，輪蹄任厥便，四達無所偏。
仰觀秋月圓，明鏡耀幽涓。

<詩>應城溫泉池上曉起作</詩>
金烏旦暮觀升墜，玉兔晨昏見墜升；終古如梭忙不澈，浮生若夢覺何曾？
醒來物物隨心現，睡去塵塵舉念沉。習境移情無定性，游魚活潑在溫層。

<詩>應城公園待月</詩>
瑞雲捧圓月，時呈半面看；偶然全露處，似在亂峰端。
天迥團圞淨，秋清笙管寒；香風拂花影，光滿大千寬。
<頁 id="32p172"/>

<詩>重九雞鳴寺豁蒙樓登高用杜少陵九日分均得辰字</詩>
尚餘群盜又佳辰，國難天災歲歲新；未必登樓能遠避，聊因高會發嚬呻。
曾聞佛智基悲憫，賴有賢才耐苦辛；早得瘡痍成一洗，優遊好作太平民。

<詩>秋盡回雪山即事</詩>
乍見秋林五采呈，青黃紅紫一層層。曉晴山色艷如錦，夜靜溪聲冷未冰。
塔鎮含珠新建築，池開圓鏡舊呼稱。會看蒔木十年後。無限蔥蘢佳氣騰。
(縣府方以武嶺農場至雪竇寺為風景區，計劃植樹木。)

<詩>弔周湘舲</詩>
劇談扺掌淨慈寺，探勝同舟秋雪庵；如有吟魂呼欲出，月明孤雁度寒潭。

<詩>答玉皇方丈過訪</詩>
應夢名山住，高風愧昔賢。一巖青象伏，千丈白龍懸。
忽遇雲林友，來探雪竇禪；笑談深霧裏，不昧性其天。

<詩>麗水之遊十絕</詩>
<頁 id="32p173"/>
纔過峨江日已斜，一溪清淺映飛車，山迴水轉疑無路，竹暗松明又幾家。[曹峨向嵊縣]
楓葉秋聲紅正肥，嵊山寒翠撲征衣；世間多苦此長樂，何事夷齊歌采薇？[嵊縣至長樂]
東陽錯聽作東洋，暮色蒼茫過永康，飛越萬山重疊外，佛聲歡動縉雲鄉。[東陽永康至縉雲]
仰觀夾嶺俯深淵，月出高山印麗川，曲徑沿溪行欲盡，廣原如在萬峰顛。[縉雲至麗水]
三巖四洞石嶔崎，珠瀑舟泉各擅奇，此地頻添新氣象，東南周覽悵延期。[三巖寺]
歷盡長街又出城，扁舟渡我向南明，登山少坐青屏下，獅象騰歡笑靨迎。[上南明山]
天半鐘聲落石梁，一時緇素集諸方，中興古剎開嘉運，仁壽同登說法堂。[仁壽寺講經]
萬千氣象法王宮，煙雨樓臺蔽太空，何限古今興廢感，一碑松雪記中峰！[萬象山崇福寺]
古寺遺蹤覓洞溪，水環山峙翠雲低，如何不見如來相，只剩村嫗野叟栖？[洞溪寺]
清晨獨上鐘樓去，試聽鐘聲振十方，坐看林煙飛漸淡，萬峰嵐翠浴初陽。[南明鐘樓]

<詩>赴漢皋舟次</詩>
檻外輕舟數葉微，銀帆片片挂斜暉；江波瀲灩隨風起，水鳥翩〔遷＋羽〕掠浪飛；
<頁 id="32p174"/>
短塔蒼茫孤岸迥，遠山寒瘦衲衣肥。連年旱潦災頻襲，猶見殘村野草依。
梵江音訊感頻催，千里衝寒得得來。遍是臘深天未雪，早曾葭盡管無灰。
斜陽影落坡間塔，隔岸香浮月下梅；長笛一聲舟又動，沸茶新煎且傾杯。

<詩>臘月十八剃鬚漢皋</詩>
此身四十六初度，母難空添德慧無。且幸猶存真面目，莫教孤負好頭顱。
不因剃髮除煩惱，那藉留鬚表丈夫？此日刮磨重淨盡，露堂堂地證今吾。

<詩>乙亥三月偕沈仲鈞黃清渠游天臺山(乙亥)</詩>
細雨輕雲也自宜，上天有路莫驚疑！偶從會墅嶺頭望，百道飛泉界翠畦。
大地春深芳草綠，一山艷絕杜鵑紅；梯雲躡霧盤空下，無限平疇度晚風。
萬松徑外國清寺，古木森森護碧溪，一枕覺來風雨止，泉聲謖謖曉鐘淒。
抖擻春寒聽曉泉，野紅閒翠總清妍。金雞嶺上風光好，曲徑通幽到塔前。
廬阜空傳三石梁，爭如台嶽石梁長！聖居方廣上中下，不捲珠簾透佛光。
<頁 id="32p175"/>
四門九峰孰為主？華頂乃是天台心；咒開烏雲見白日，惜未靈蹤覓拜經。

<詩>嘉興遊蹤</詩>
綠陰蟬噪沁吟魂，長石橋橫郭外村；新築沿城車路就，楞嚴直達古山門。[嘉興楞嚴]
未許精嚴守護嚴，釋迦無語但花拈。可憐經閣塵封處，隔斷高牆避世嫌。[精巖前後]
一櫂清波隔岸通，樓臺擁翠坐空濛，鴛鴦不見飛煙雨，只有蓮花映水紅。[煙雨湖樓]
月河清淺淨無塵，佛性光明現月輪；為憶參差三塔影，扁舟繫問水之濱。[月河三塔]
真如廣福西東塔，一例荒寒待復興；獨喜祥符春意暖，住持曾得苦行僧。[真如廣福祥符]
嘉興佛剎楞嚴最，三日楞嚴講已周；短舫輕軺遊亦遍，更無餘事掛心頭。[楞嚴講畢]

<詩>莫干山度夏(五絕八首)</詩>
人行在半山，人語聞深谷，清風披幽篁，細涼生嫩綠。
淺黃深碧間，明霞吐紅艷；曉氣清且佳，悠然成獨見。
遙觀煙雨飛，近感雷電迫，長虹升東南，夕照沉西北。
<頁 id="32p176"/>
日沒咽林蟬，雨止鳴砌蟲，風聲樹颯颯，月色空濛濛。
蟬潮平旦發，松露侵晨滴，簾映遠山青，窗搖修竹碧。
夜聽傾盆雨，曉觀磨劍池；一亭深竹外，無語獨栖遲。
袁公舞折枝，越女忽得劍，上下雙白龍，飛鳴不相見。
艷麗訪潘榭，高雄登塔山，一覽蒼茫盡，迴翔怪石間。

<詩>銅官石嶠之遊(五絕四首)</詩>
輿穿竹徑過，忽聞泉聲縱，溪山迴旋間，如迎亦如送。
漢時采銅處，唐代名銅官，內外銅山寺，猶留銅井寒。
篔簹千萬竿，綠陰蔽雲日；未登仙石橋，先賞仙人石。
出嶠流愈肥，入嶠竹彌瘦，幽洞憩石梁，身意清涼透。

<詩>無錫紀遊</詩>
錫山無錫密人煙，遍地清漣湧惠泉，毓秀鍾靈源有自，工榮商茂溯農田。[無錫市]
<頁 id="32p177"/>
三叉河上峙圓墩，面面靈通播佛恩，法界混融無障礙，一門超出攝多門。[圓通寺]
惠泉山下昔曾遊，彈指光陰十歲周，山色溪聲依舊好，渾然萬化與同流。[惠泉山]
疏林漠漠吵秋蟬，一塔岧嶢倚碧天，俛覽蒼茫煙雨盡，麓園小憩意冷然。[錫山塔]
曲徑通幽古寺尋，深深覺路入林岑，人間到此塵囂盡，應發菩提向上心。[覺聖寺]
指點紅羊劫燒痕，惠山無寺額猶存；好從不二法門入，常念白衣觀世尊。[白衣菴]
雲橫黿渚慶澄瀾，吞吐湖光氣象寬；早識惠農能富庶，那應西化羨全盤？[黿頭渚]
靈泉一杓此探源，路轉林迴別一村，占得湖山佳勝處，廣開三寶福田門。[廣福寺]
窗有微明風有聲，淡雲密鎖月無形，幾回起視深宵盡，忽已晨鐘報五更。[廣福寺中秋]
有心待月月深藏，策杖臨觀曉色蒼，晴雨晦明多變化，古堤新築細推詳。[黿頭渚曉行]
環湖闢路建長橋，鑿院鎚堅苦力招，八二洞開飛螮蝀，遊仙從此樂逍遙。[長橋]
身退功成范大夫，泛舟遺蹟著蠡湖；園亭益顯山川勝，構作天然大畫圖。[蠡園]

<詩>宜興二洞</詩>
<頁 id="32p178"/>
環湖路多曲，貫通錫武宜，傍山或臨水，平野每逶迤。先尋善卷子，入洞繞須彌；
蘊火噴石乳，巨形幻象獅；菩薩與羅漢，飄飄凌雲飛。洞中更有洞，右轉升層臺，
百怪紛隱現，穹頂雲樹垂。左旋降水洞，溪聲喧如雷。東出峰露髻，西進流盈陂，
容與乘一舸，三灣窮其湄。中灣朝萬蝠，壑口波漣漪，登岸闢幽徑，古剎深林披。
世外桃源覓，庶幾其在茲！地主儲居士，殷勤指導之。飽以胡麻飯，談吐雄且奇。
次訪庚桑楚，前亢而後卑，自下以溯上，乃遇庚桑居。海王構靈宅，閎肆張瑰琦，
譎詭眩千態，飛動呈萬儀。於是歎觀止，回車重驅馳。罄山古禪窟，瞻仰夙所期；
近年興佛學，亦頗聞龍池。日暮未及去，再遊待後時。桃園駐夕照，長途歸忘疲。

<詩>廈門次虞愚詠曇花</詩>
一現曇花艷當夕，千林霜葉競深秋；青天碧海茫茫感，明月清風渺渺愁。
未許波紋生古井，閒看塔影臥荒邱。豪懷己逐韶年逝，濯足滄浪萬里流。

<詩>南華四絕</詩>
<頁 id="32p179"/>
壩上青山橫馬鞍，讀書聲度曲江寒；一林楓葉紅如許，當作江南秋色看。
光華亭外曲橋橫，初聽曹溪流水聲，塔影林暉遙掩映，象山形勝自分明。
蒼巒雨洗曉寒添，一禮真身意灑然。後有憨山前智藥，共存菩薩願行堅。
南華禪趣溢農林，卓錫泉清策杖尋，靈樹雲門無盡藏，心光直透古威音。[比下失羅浮十絕]

<詩>白雲山憩能仁寺和金芝軒韻</詩>
別白雲山廿四年，萬峰重見接青天。依稀跡認雙溪舊，變幻多端古剎前。
俗化混言歸大道，靈源孰悟到真禪？能仁共向深稽首，待看當空月朗然。

<詩>偕遊蘿岡官橋次鐵禪長老韻</詩>
超山十里冷香寬，雪裏春光二月寒，今日蘿岡冬未盡，繁枝已向隴頭看。
新桃源裏老僧家，待得花開似絳霞，更願湖邊建蘭若，白沙堤上會無遮。

<詩>溥常長老囑題七塔寺志次水月上人六十感懷原韻[丙子]</詩>
勤磨古鏡發新明，幻作人寰一化城。盡導迷流歸覺海，更憑仙筆暢文情。
廢興舊事殷殷紀，緇素遺聞細細評。珍重甬東流七塔，天童雪竇共長庚。
<頁 id="32p180"/>

<詩>次芝峰三十五初度韻</詩>
人間佛國願何賒，理本如如事尚遮；染淨一心須轉變，自他三密待交加。
空漚儻殞圓澄海，露地堪馳大白車；好向雪山慈氏奉，坐看覺樹燦龍花。

<詩>丙子夏於焦山定慧寺曉起</詩>
江上晨風拂袂寒，急流聲裏一蒲團；返聞忽已根塵脫，宴坐華嚴法界寬。

<詩>和潘對鳧居士</詩>
重陰剝復忽聞雷，世界光明一線開。欲起沉眠破長夢，笑從前劫證餘灰。
東方德化全球遍，有腳陽春大地回。人海慈航誰駕得？天行不息健翁來。

<詩>贈靳翼青居士</詩>
偶坐幽溪石，如聞太古琴；微風生細浪，疏木發清吟。
恍若水中月，朗然空後心；分明本如是，那用更推尋？
<頁 id="32p181"/>

<詩>遊瑞巖寺</詩>
天風浩蕩穿霞浦，秋氣淒涼向瑞巖，五色靈芝尋未得，蓮峰十二翠煙含。

<詩>天童寺八指頭陀植柏</詩>
煨芋重參八指禪，梅花明月自超然，即今手植婆娑柏，翠梢臨風已拂天。

<詩>淨心老和尚八十一重遊放羊嶺</詩>
八十年逾老趙州，杖藜重作放羊遊，飽餐蘿蔔花生薯，一路香飄桂子秋。

<詩>丙子九望妙高台觀月</詩>
微茫翠靄萬峰浮，地曠天清已暮秋，謖謖松濤助吟嘯，妙高臺上月當頭。

<詩>祝蔣公五十壽辰</詩>
乾坤鼓鑄仗風雷，一代權威泰運開。直欲聖賢承道統，豈惟軍政展天才！
國家正氣懷興復，民族頹流誓挽回，薄海同伸知命慶，金剛不壞仰如來！

<詩>南高峰望湖上諸山</詩>
<頁 id="32p182"/>
畢竟南高抑北高？玉皇含笑美人嬌。雄獅一吼群峰上，無限秋風木葉凋。

<詩>黃龍金鼓紫雲棲霞四洞</詩>
昔日黃龍度呂巖，黃龍今伴呂巖龕，斜穿竹徑敲金鼓，雙洞雲霞古氣涵。

<詩>初陽臺葛嶺保叔塔</詩>
初陽臺上小徘徊，俯覽江湖意象恢，一掏葛翁丹井水，嶙峋怪石塔崔巍。

<詩>黿渚四八初度</詩>
黿渚扁舟橫太湖，每依山水寄清娛；人間四八今初度，世界三千渺壯圖。

<詩>題粟翁手繪靖節故事</詩>
粟翁高致古誰如？官舍辭歸老樸廬；只有陶公堪比跡，閒揮逸筆寫清疏。

<詩>丙子釋尊成佛日用柳亞子韻題秦效魯佚園</詩>
攝取瀛寰九九州，佚園清賞足神遊。四時涼燠唯心現，百物新陳大化流。
豈止蔭成堪息影，也曾狂歇不迷頭。偶來暫借蒲團坐，曉聽林禽引吭謳。
<頁 id="32p183"/>

<詩>張漢卿邀遊徐鳧巖(丁丑)</詩>
重睹丹山赤水流，徐鳧巖下逐魚游，春光過半清明近，生趣泱然翠稍頭。

<詩>張漢卿邀自亭下乘竹排至沙地(宴桃花間用前韻）</詩>
悠揚妙樂激湍流，溪上偕乘竹筏游，萬樹桃花灑紅雨，無邊春色溢枝頭。

<詩>梅墟靜宗寺講般若三宿</詩>
唧唧蟲催閣閣蛙，客窗禪火吐靈葩，偶來綠野留三宿，閒地滋生般若芽。

<詩>梅墟塘頭曉步</詩>
積雨新晴向曉暉，碧畦千塍嫩秧晞，江潮落趁塘頭寺，影事前塵認己非。

<詩>蕪湖遊</詩>
浴罷新華月已高，乘涼策杖赭山坳，登堂(中山堂)一覽蕪湖市，江樹微明咽綠濤。
長吸洪波伸一磯，絳樓隱隱翠微微，網羅救放雙鱗脫，歸路冷然涼雨飛。

<詩>巢縣遊</詩>
<頁 id="32p184"/>
層巒疊嶂映巢湖，欲比芙蓉浸玉壺；最愛臥牛山上望，波光林翠湧浮圖。

<詩>合肥遊</詩>
合肥宰相名天下，(包孝肅，李文忠)猶見山清水亦膄；弩盡教明臺永固，
剎塵塵剎炳真如。明教寺故教弩臺)
威鎮逍遙尚有津，林端曉色一川新；包湖畢竟清無滓，採得蓮根亦絕塵。

<詩>無為遊</詩>
沂堂春上集英耆，古寺東西法味資，恰好芝山繡溪畔，民風淳樸樂無為。

<詩>廬山住茆即事</詩>
傍溪把茆蓋，宴坐來怒號；急湍喧日夜，叢翠撼風濤。
祇此動皆靜，更何禪可逃？廬山煙雨外，遍地陣雲高。
心海騰宿浪，風雨逼孤燈。卅載知憂世，廿年勵救僧；
終看魔有勇，忍說佛無能！擲筆三興嘆，仰天一拊膺！
<頁 id="32p185"/>

<詩>題奉賢王氏野園</詩>
養老由來貴佚神，野園佳境足娛親，一家上善能俱會，更種蓮花骨肉因。

<詩>丁丑秋示渝州緇素</詩>
身空莫即方成佛，佛本無成始即身；顯密閒名今謝矣，不從明鏡更添塵！

<詩>李園憩遊</詩>
松徑微聞蘭氣清，涼蟬石屋逗秋聲，更看高跨鵝王頸，江合山迴攬勝形。

<詩>赴北碚即事</詩>
斜雨橫風一滑竿，嶇崎況值下山難！也同國勢阽危甚，要仗心堅謄不寒。

<詩>觀峰亭中秋待月</詩>
登亭指點九峰奇，已是雲開月出時，坐久團圞欣共話，渾忘風露夜淒其。

<詩>浴南泉即景</詩>
共泛輕舟向小溪，披蒼曳翠兩巖低；我來已值秋遲暮，猶見花灘芳草萋。
<頁 id="32p186"/>
曾來仙女駐遊蹤，山下飛鳴雙白龍；一浴南泉塵慮盡，了然去住不關胸。

<詩>磬室閒居</詩>
急瀑聲成催睡曲，溫泉氣幻出蒸饅；一居磬室渾無事，飽食安眠儻不難。

<詩>嘉陵月夜</詩>
江上清風拂袖寒，山間明月隔林看，泉聲激越蟲淒切，秋味冷然夢一般。

<詩>臘月十八日張茂芹約渝州諸佛子同觀江北平兒院王劭深誦前二句謂余民八自
滬赴甬出淞海時口占渺念前塵切觀當境乃足成一絕以紀之</詩>
一悟恰如初見海，再修還是本來人；遍身紅爛臥荊棘，平得兒心民自淳。

<詩>兒童節遊北碚(戊寅)</詩>
百花爛熳眩春痕，最是桐花蕩客魂，畦尾壟頭隨起落，竹竿扶我過山村。

<詩>題王海平所藏澹歸大師墨寶</詩>
昔禮天然室，高風仰十今；浩浩忠義氣，迴作菩提心；
澹禪獨超妙，尤能愜素襟。茲獲親手蹟，如聞綠綺琴。
<頁 id="32p187"/>

<詩>戊寅夏五田頌堯軍長招與劉自乾主席暨肇乾立南樹仙瑤笙諸君同覽長松靈峰
諸勝宿唯仁山莊曉起偶成二律</詩>
邇在蓉都古驛東，人間淨土有靈峰。蹟留馬祖千年寺，苞繫龍鱗五老松；
久晦山林今得主，多情天地此貽公。相偕絕頂扶笻上，足踏青蓮碧海空。
山川淑氣靈襟濬，陟嶺登峰竟忘勞，俯瞰西南蒼野闊，近攀東北翠岑高。
仁莊恍已超三界，佛剎何妨現一毫！夜雨晨風涼徹枕，洋洋盈耳是松濤。

<詩>由灌縣游青城天師洞上清宮川主廟</詩>
灌口離堆吐怒潮，竹繩迢遞架長橋；溪聲鳥語清心耳，林翠巒光遠市囂；
夾道松杉初勝引，洗塵風雨百靈朝；降魔石上天師洞，一覽蒼茫寄興遙。
曲徑通幽向上清，森森崖樹鎖青城；蟬歌鳥語都奇絕，白木烏苓選特精；
第一峰頭觀旭日，無雙景色喜新晴。歸途廟貌瞻川主，二水中分石堰平。
<頁 id="32p188"/>

<詩>自貢市籌備處長陳頌洛導觀水火井與繆秋杰局長等晚宴⿱父缶溪公園</詩>
水火交為用，天然此獨奇！巧窺流井妙，涼納⿱父缶溪宜。
市政敷新制，鹺聞拾古遺。欣逢東道主，客路忘嶇崎。

<詩>歌樂山小住</詩>
我來歌樂山，深隱雲霧內，千里煙雨迷，巫峽同沆瀣。

<詩>詠蘭</詩>
清芬何處來？一蘭茁幽谷；襲體生微涼，悠然欣自得。

<詩>重九鍾益亭九老茗敘渝州葛嶺</詩>
賴有夔門鎖不開，登高客盡避災來，消閒葛嶺逢重九，同進深深茗一杯。

<詩>秋杪重慶長安寺雅集分韻得中</詩>
越南燕北地皆中，何處長安路不通？偶寄游蹤巴子國，集將吟屐梵王宮。
興邦久慨攖多難，盪寇今應奏大功！一洗人間兵氣盡，太平還證佛心同。
<頁 id="32p189"/>

<詩>了空偕登南泉建禹峰</詩>
建文已渺冥，建禹彌荒遠；石浪斜暉翻，空臺寒翠掩。

<詩>病足仙洞了空鶴村頌洛鍾美肯盦華真唱和以詩至次鶴村韻答之</詩>
一自登峰掬玉泉，芒鞋不復趁雲煙。屢違石院談禪約，猶滯谿灘訪勝船；
半壁琳光騰丈室，彌天花雨灑諸賢。環吟恍服怡神藥，慰病功深八福田。

<詩>重建溈山萬佛殿落成</詩>
大雄山下轉身來，溈水長流化宇開，三度劫灰飛萬物，更看彈指現樓臺。

<詩>貴陽雜詠</詩>
纔渡雲海白，忽浮山浪青，溫熹飛浴裏，涼翠接黔靈。[渝飛筑]
空慕陽明洞，未謁陽明祀，且喜陽明路，恰臨黔明寺。[黔明寺]
行行貴陽市，豁爾已西郊，漸入山林勝，渾忘杖履勞。[黔靈山]
夜雨階猶潤，天陰路不乾，東山一登眺，萬灶曉煙含。[東山寺]
<頁 id="32p190"/>
南城迎曦陽，忽驚飛炸狂！東山趁明月，深悲燒夷傷。[被轟燒]
長憶了塵子，結想高峰山，遙禮塔無縫，未能一叩關。[懷高峰]

<詩>黔滇道中</詩>
苗女皆尖帽，黔山多尖峰，夜郎未驚蟄，春雷聲隆隆。[宿安順]
瀑流垂銀練，亂世橫黛眉，關嶺永寧道，盤曲何鬱伊？[關嶺瀑]
鐵道跨盤江，夕陽銜谷口，實異名或同，安南仍有我。[宿安南]
重重廿四盤，盤遇盤縣境，下憑淵壑深，上凌雲霄近。[廿四盤]
貴州此長揖，雲南入亦資，高溫迎落日，一枕夢平彝。[宿平夷]
菜蕊黃盈野，柳條青拂亭，江南好春色，臘盡到昆明。[到昆明]

<詩>昆明雜詠</詩>
南秀挺昆明，依稀小北平，蓮開十剎海，鐘度五華清。[佛教會]
行樹鬱嘉利，巍樓暢大觀；數帆堤柳外，遙映遠山寬。[大觀樓]
<頁 id="32p191"/>
扁舟此西去，直指碧雞峰，撥翠披雲上，林端落午鐘。[雲棲寺]
造極凌霄閣，三清俯太華，濤音喧石壁，雲海渺無涯。[太華山]
(附註)「潮音草舍詩存」，李了空居士所編，在渝印行。
<頁 id="32p192"/>
<文 t="詩.">潮音草舍詩存續集</文>
　　──己卯至丁亥──

<詩>己卯元旦試筆</詩>
從來第一義諦，心言都所不及，豈唯觀無可觀，亦復說無可說。

<詩>安甯溫泉試浴</詩>
天下第一湯泉，清華差可比擬，大賓池上留題，老僧亭間延佇。

<詩>由碧雞遊金馬</詩>
暫辭西郭碧雞，來訪東郊金馬，翠堤風吼塵揚，一霎曇華逝野。

<詩>昆明夜市漫遊</詩>
試登近日樓頭，遼望東塔西塔；月明踏歸翠湖，一窺市容灼灼。

<詩>題民眾教育館</詩>
<頁 id="32p193"/>
權請至聖先師，俯施民眾教育；飛走動植樊然，誰共天下憂樂！

<詩>翠湖元宵即景</詩>
月掛楊柳枝頭，風度翡翠湖面，歌樂音調抑揚，水天光色交遍。

<詩>笻竹海源正覺</詩>
雪庵遺植笻竹，龍洞開濬海源，歎息鐘沉正覺，憑誰喚起佛魂！

<詩>大悲閣中閒住</詩>
曉對絳旭彩霞，夕窺碧潭皎月，四時都是春天，一雨便交冬節。

<詩>氣象臺上登眺</詩>
攀躋第一高峰，揮手浪浪天風，豁然氣象臺上，滇海金碧搖空。

<詩>悼念常惺法師并序</詩>
<段/>民六秋，余訪觀宗講舍主講諦閑法師及輔講仁山法師，仁山兄導法師拜見，為
余與法師晤面之始，屈指今廿三載矣。民十一，余刱設佛學院於武昌。夏間，由
<頁 id="32p194"/>
浙溯江西上赴漢皋，經安慶，留迎江寺三日，則法師方在寺規設安徽僧學校，殷殷
就余商承學課，乃心焉契之。已而法師在廈門南普陀寺刱辦閩南佛學院，對余尤亦
步亦趨。民十八，在杭州昭慶之浙江僧學院。民十九，在北平柏林之世苑教理院，
皆本是一貫精神。而民十八以來，出沒於中國佛教會間，同抱整理全國僧寺之志
願。數月前，纔聞法師肺病，何如噩耗驚傳，已於一，一四溘逝，則頭尾亦十八年
矣。愴痛莫極，遂成「知心有十八年，方期協整僧制；識面今廿三載，那堪逝佔我
先」一輓聯。深夜思之不寐，乃更錯綜為一六言絕句悼念之。民二八、二、二五
後夜，太虛。識面今廿三載，知心有十八年，方期協整僧制，那堪逝在我先！

<詩>讀張默君哀憤</詩>
令我憶賢伉儷，廬山講學一堂；今讀連篇哀憤，真欲城崩孟姜。

<詩>贈張仲仁參政</詩>
<頁 id="32p195"/>
化為常存浩氣，還現矍鑠老翁，已無罣礙恐怖，照見五蘊皆空。

<詩>贈黃二南畫師</詩>
秦代墨噴烈義，唐季畫吐了然，居士獨傳衣缽，親見舌粲妙蓮。

<詩>題黃二南舌竹</詩>
從至柔得至剛，秉虛心為勁節，遮卻赤日炎炎，拂來清風習習。

<詩>為趙子藝書銘</詩>
如果發願成佛，先須立志做人，三歸四維淑世，五常十善嚴身。

<詩>滇池泛舟觀月</詩>
山盡碧欲天連，月出紅如日落，扁舟劃破空明，何處一聲孤鶴？

<詩>遊黑龍潭金殿</詩>
黑龍宮外綠潭，活水源頭混混，金殿高擁萬松，遙叩帝閽而問。

<詩>題李叢岡遺墨</詩>
<頁 id="32p196"/>
留得吉光片羽，發揚潛德幽輝，靜觀人間墨妙，彌暢物外禪機。

<詩>答天虛我生韻</詩>
丈室唯留一榻，十方國土亦虛，無病而病摩詰，不來而來曼殊。

<詩>曲石詩錄題辭</詩>
早歲綰軍揆政，頻年耽隱習禪，險難吟成健在，佇看劍掃烽煙。

<詩>贈雞足山志館</詩>
聖地名山重志，遺禪軼聞細搜，我欲門叩華首，攜手迦葉西遊。

<詩>贈李協和將軍</詩>
京國倡談佛學，匡廬雪竇優遊，更從黔山滇水，心心印接法流。

<詩>贈反侵略分會</詩>
古所謂攻非攻，即侵略反侵略；墨耶兼愛為宗，佛孔爰其先覺。

<詩>題大隱廬詩草</詩>
<頁 id="32p197"/>
淚彈東南戰痕，吟抒川康邊策，獻向靈山佛前，都化金剛般若。

<詩>贈謝俠遜棋師</詩>
事同借箸代籌，意深教戰明恥，攜象舞向炎疆，遍將國魂喚起。

<詩>題滇海玖蓮圖</詩>
葉洲玖蓮西發，花池一鳥東遊，丹蕊翠羽交映，法音心香合流。

<詩>飛渝曉觀日出</詩>
凌空俯視昆明，乍睹東山日出，隆隆天鼓聲中，一球渥凝丹血。

<詩>題西山追慕圖</詩>
翁鬱西山瞑煙，孕育東海朝旭，欣看裕後光前，慈孝綿綿永續。

<詩>頌陳藹士六旬</詩>
文采夙著英譽，德望咸仰勳舊，方便般若相莊，慶徵無量光壽。

<詩>留別昆明諸友</詩>
<頁 id="32p198"/>
徜徉滇池金碧，忽焉自春徂秋，多少深情勝景，惠入識藏永留。

<詩>由昆明至楚雄</詩>
細雨浥除輕塵，晚晴迴送微煦，逶迤祿豐楚雄，車輪不斷跳舞。

<詩>由楚雄至下關二首</詩>
隨處土肥水美，彌覺境曠民稀，雲南驛道如砥，仰攬哀牢落暉。
雲霧滃滃然中，盤過哀牢山上；迸露燈火數行，鳳儀下關在望。

<詩>大理城郊紀遊兩首</詩>
蒼山一十九峰，十八溪流瀉碧，聖麓園中仰觀，雲帶輕糜月玦。
登陟五華樓上，憑對蒼山白雲，昨夜寒雪霏玉，數峰輝浴晨曛。

<詩>贈大理楊司令</詩>
曾聞洱海蒼山，向稱佛家齊魯，楊君坐鎮其間，蒙段遺化重睹。

<詩>大理赴雞山道中</詩>
<頁 id="32p199"/>
「蒼山」(為○○寺名)鏡留別影，「洱海」泛舟斜陽，洶洶浪兼天湧，浩浩帆順風揚。
彩霞繚繞林塔，漁火明滅水鄉，擎出新月娟潔，挖開夜色昏黃。(挖色地名)從容榻借酣
夢，紆徐路迎「曙暘」。「魯班」遙對「高旭」，「崇福」纔過「達場」。「花麗坡
」穿曲隧，「管商」茶潤饑腸；崎嶇歷盡荒麓，禪悅飽參「雅閶」。十里探尋「甘果
」，一峰豁露奇芳。暮煙靄靄「沙址」，冥岫依依「寶坊」。漸漸蹈及伏爪，喔喔啼出
引吭。松竹紛披翠羽，溪流協奏笙簧。大士半空垂接，化城一宿亦當。九重金曈晃耀
，百丈銀瀑琳琅，名藍伽陀「祝聖」，寶所「悉檀」成章。「石鐘」振發「洪智」，「
玉虹」澄澈「寂光」。「大覺」火燬再建，「慧燈」燄續能常。敬禮迦葉初祖，進叩
「華首」祕藏；若詢門啟年月，更須劫閱滄桑。「銅殿」嵯峨前列，「淚泉」神異久
彰。盤折終達「金頂」，登臨遐矚「雪岡」（觀雪山），四顧都無遮障，眾山沒入混
茫。經行讚誦尊者，法喜充滿齋堂。蘭那深搜巖穴，皈依普授潛翔。雲巒盡呈佳色，草
木亦吐清香。轉趣「華嚴」法界，還息「真如」妙床。開會集來龍象，「傳衣」飛下
<頁 id="32p200"/>
「鳳凰」。「小海坪」鋪「百擔」，「清明洞」隱半房。陰谷回飆習習，「窩村」曉
煦洋洋。重睹碧濤蒼玉，橫越青埂大荒。「曩川」鍾毓靈秀，「化營」蹈履康莊。「
雞足」遊歸吟罷，六言卅韻鏗鏘。

<詩>瀾蒼江功果橋</詩>
循瀾蒼江而下，山雄水壯驚人！兩壁高山崱屴，一灣急湍奔騰；
數條泉飛馬尾，千里雲逐鵬程。徘徊功果橋畔，月明隱現翠層。

<詩>保山即古永昌</詩>
漢代西南開拓，首府曾設永昌；至今平疇廣市，依然物阜民康。

<詩>太保山武侯祠</詩>
太保山祀諸葛，伯夷山建法明，千古龍爭虎鬥，都付斜陽半城。

<詩>過怒江高良貢山</詩>
去年曾渡盤江，今日怒江重渡，山頂行過水心，更向山巔馳過。
<頁 id="32p201"/>

<詩>由龍陵至遮放</詩>
汽油衝散嵐瘴，國化融洽邊夷，都為佛光所照，遮閉開放自如。

<詩>遮放過畹町界</詩>
山頭野人信鬼，趕街五日一通，畹町界分中緬，白夷佛化玄同。
(附註)００來六言詩，曾編為「顛海心韻」印行。

<詩>臘戍訪問緬寺</詩>
歷盡崎嶇路，今初出國門。瓦城期踐約，臘戍夢留痕。
法性空無相，人心善有根；佛光常遍照，華緬溯同源。

<詩>梁金山邀觀南渡煉銀廠</詩>
莫憶宋南渡，怕聞南渡名，且觀南渡廠，銀火燦紅英。

<詩>錫卜眉苗途次</詩>
錫卜蒼巒曙，眉苗晚岫霞，明窗移塔影，佛國信堪誇。
<頁 id="32p202"/>

<詩>眉苗環遊</詩>
眉苗出海千尺，也似雲南尺五千。錦雉飛鳴見林野，玉雞棲啄樂園田；
一湖淼淼懸明鏡，萬灶疏疏漾翠煙；濱海尤能得清曠，溫涼調濟自天然。

<詩>抵緬京受僧俗迎接</詩>
下山車似龍歸海，迎塔僧如岫出雲；金地傳承阿育化，瓦城猶見佛儀存。

<詩>訪石階山諸勝</詩>
伊朗江橫大鐵橋，逸情玄景暢原郊，石階歷盡出禪窟，一覽須彌彼岸遙。

<詩>緬京禮大佛小須彌山</詩>
森森萬塔蔚成林，遠近高低見匠心，都在佛光瑩照裏，何妨大冶躍祥金！

<詩>由仰光赴毛淡棉過薩維江</詩>
仰光一入海漚融，信是人空境亦空；忽又驅車向東去，薩維江上浴晨風。

<詩>毛淡棉環行</詩>
<頁 id="32p203"/>
渡江似到武昌城，南國馳名慕爾鳴，(即毛淡棉)萬眾騰歡華緬印，遍遊全市御風行。

<詩>禮海邊佛髮塔</詩>
密爾麻斯懸海邊，塔燈高耀佛光圓，一時禮誦心俱靜，澈夜潮聲枕月眠。

<詩>海邊曉行經山瓢古洞訪諸佛蹟</詩>
日出同觀千步沙，山瓢古洞盡歡譁，二三古塔增新彩，眼底煙波夕照賒。

<詩>徑吉桃登靈石塔</詩>
微茫曉色泛江濤，步步騰歡過吉桃；行道捨車更騎象，也因風勁覺山高。

<詩>由靈石塔經浙東返仰光</詩>
石前說法佛心傳，象徑人游舉步艱，歷盡荊榛還坦道，浙東迎送仰光還。

<詩>由仰光乘船赴加禮谷達舟次與師諦目劇談</詩>
一月仰光今別矣，逝舟回仰大金光。斜陽漸闊江趨海，曙色彌清屐繞廊，
彼岸忽聞嘉禮達，劇談猶續悉曇章。恆河漠漠窗煙滿，更比吳淞十倍長。
<頁 id="32p204"/>

<詩>贈國際大學中國學院</詩>
中華孔老釋三家，次第曾開福慧花；好譯大乘還梵土，菩提樹再茁靈芽。

<詩>贈國際大學泰戈爾詩聖</詩>
佛消梵化一千載，耶繼回侵七百年，冶古陶今鑄新聖，覺源遙溯育王前。

<詩>贈譚雲山院長</詩>
曾秉華風遊梵土，刱從梵海振華瀾，梵華道合開新運，淨化人間此兆端。

<詩>贈徐悲鴻</詩>
色色形形腕底流，浩然天地與同游，恢奇譎詭歸真樸，率性由來道可修。

<詩>赴菩提伽耶途次微疾書感</詩>
富貴身能耐苦行，方堪自覺覺群生；孱軀偏愧慣間逸，空羨菩提未可成！

<詩>曉抵菩提伽耶</詩>
曉星秋露耿精光，漠漠江煙接大荒，綠樹紅雲遙掩映，岧嶢古塔浴曦陽。
<頁 id="32p205"/>

<詩>禮菩提塔有感</詩>
法身流轉悲何極，塔樹凋殘感不禁！歷盡苦辛應悔悟，人寰佛化建中心。

<詩>尼連禪河訪古</詩>
尼連禪水渡深沙，前正覺山入望賒，樹下徘徊昏又旦，金剛石畔影婆娑。

<詩>菩提場曉坐觀佛</詩>
星燈明相泯，樹鳥喧聲息，皎潔圓月光，清淨空寂寂。[總觀]
覓心不可得，廓然物我冥，法性如如佛，無滅亦無生。[觀法身佛]
孤靈歷歷中，恬澹惟自樂，妙覺受用身，非偶更非獨。[觀報身佛]
月沉日復升，雞鳴犬相吠，變化誠何常，應緣自興廢。[觀應身佛]

<詩>菩提場譚院長訪問團員等祝生日書示并序</詩>
己卯臘月十七夜至十八晨，以余五十歲滿五十一初度，慈航、葦舫、惟幻團員在
菩提場供燈唪經，譚雲山院長夫婦率子女在寓供齋，福金羅桑喇嘛與陳忠仕、王永良
<頁 id="32p206"/>
參祝，余頂禮于金剛座前，乃說偈曰。我生不辰罹百憂，哀憤所激多愆尤，捨家已久親族絕，所難忘者恩未酬。
每逢母難思我母，我母之母德罕儔！出家入僧緣更廣，師友徒屬麻竹稠。
經歷教難圖救濟，欲整僧制途何修？況今國土遭殘破，戳辱民胞血淚流！
舉世魔燄互煎迫，紛紛災禍增煩愁。曾宣佛法走全國，亦曾行化環地球。
國難世難紛交錯，率諸佛子佛國遊。佛子心力俱勇銳，能輕富貴如雲浮。
恂恂儒雅譚居士，中印文化融合謀。遇我生日祝我壽，我壽如海騰一漚。
願令一漚攖眾苦，宗親國族咸遂求！世人亦皆止爭殺，慈眼相向凶器丟！
漚滅海淨普安樂，佛光常照寰宇周。

<詩>靈鷲山勉僧</詩>
覺樹枯榮幾度更，靈山寂寞倘重興！此來不用傷遲暮，佛法宏揚本在僧。

<詩>王舍城內外探古</詩>
山內五峰城跡滅，山前王舍址猶存；最初寺窟荒寒盡，一浴靈泉徹體溫。
<頁 id="32p207"/>

<詩>遊雞足峰鷲頭峰書感</詩>
雞足探尋迦葉窟，鷲頭登陟釋尊台；人天百萬今何在？賸有靈山壞劫灰！

<詩>緬僧日僧等陪訪竹林精舍</詩>
緬寺相親似弟兄，日僧敲鼓亦來迎，竹林精舍有遺蹟，留待中華建化城。

<詩>訪那爛陀遺址</詩>
奘師曾此受瑜伽，學府名高那爛陀；賴有大唐西域記，千年出土辨無訛。

<詩>波羅柰禮鹿野苑初轉法輪塔</詩>
靈山曲達波羅柰，好向恆河溯上游，敬禮法輪初轉塔，重興氣象溢林邱。

<詩>宿鹿野苑摩訶菩提舍訪佛寺及市校等</詩>
歡聯政教俗融真，市校相迎樂藝陳；佛寺新修華錫緬，大菩提社闢荊榛。

<詩>波羅柰至拘尸那途次</詩>
甘地尼赫魯太虛，聲聲萬歲兆民呼；波羅柰到拘尸那，一遂騰歡德不孤。
<頁 id="32p208"/>

<詩>雙林說法</詩>
捨無常色得真常，全印民心耀佛光，法雨微濛雙樹潤，五天重建自由鄉。

<詩>禮佛誕生藍毘尼塔</詩>
滂沱法雨振雷聲，賴毘尼園佛誕生，巡禮摩耶攀樹處，薰風郁郁鳥和鳴。

<詩>禮舍衛國祇園遺址</詩>
一十六王舍衛國，二五百年祇樹林，波斯匿宮須達宅，荒草斜陽憶布金。

<詩>庚辰元旦曉達老克諾</詩>
天曉歡呼聲忽高，巴侖坡扺臘開勞，暢遊恬息一宵過，開己庚辰新歲招。

<詩>元旦在阿克那小病暫息</詩>
因病得閒適，蕭然樹下眠。太陽當被蓋，錦鼠戲花顛。
心靜市聲遠，風輕鳥語妍；清和如四月，卻是過新年。

<詩>波泊爾受王宮招待訪舍脂古蹟</詩>
<頁 id="32p209"/>
我來波泊爾，亦喜亦含悲：彷彿西湖好，沉淪兩載遲；
飄零又新歲，歸去在何時？佛塔尋遺址，慰情得舍脂。

<詩>甘地太戈爾讚</詩>
中國古墨子，印度今甘地；要見活莊周，來會太戈爾。
寄語莊墨徒，休徒鑽故紙！好從面對時，證知實如此。

<詩>阿贊達佛窟觀石刻壁畫</詩>
印度阿贊達，巖岫禪窟闢，乍驚殿堂閎，進察寮房密。
雕石細且深，佛天群像勒；化跡推本生，五彩繪在壁。
迴光兩峰斜，流水一灣碧，次第三九洞，開飾終三七。
古德精誠鍾，屢湮不磨滅；今王勤補修，賢亦靡可及！
龍門憶昔游，雲岡未親歷，佛跡多偉觀，天下尊第一！

<詩>遊觀愛魯蘭石窟</詩>
又聞愛魯蘭，鑿石彌奇詭，我曾取次觀，佛教十二處。
繼起印度廟，爭勝極瑰偉；最後耆那洞，雕刻益精緻。
擇要一瀏覽，總數計卅四。以比阿贊達，天然景不似。
<頁 id="32p210"/>

<詩>小憩孟買候船赴錫蘭</詩>
佛國游天竺，行程孟買終；未能遍南北，已得貫西東。
海映飛濤白，山搖落日紅；登高觀鳥葬，一覽市郊窮。

<詩>謝陳領事邀遊愛麗耶沙</詩>
為尋石刻渡重灣，愛麗耶沙小島環；多謝使君遊興好，夕陽無限片舟還！

<詩>由孟買赴錫蘭舟次</詩>
一舟雲水錫蘭通，紅日西沉月湧東，日島月嶠雙腋挾，故應華夏有雄風。

<詩>曉抵錫蘭受僧俗佛教徒歡迎</詩>
東方瑞士海南濱，草木長青四季春；獅子島中無異獸，楞伽山頂一嚬呻。

<詩>贈金剛智博士</詩>
古懷法顯洞，舊誼倫敦城，他日遊中土，菩提求五明。
<頁 id="32p211"/>

<詩>贈金剛寺長</詩>
中華與辛哈，千古佛緣深，近歲緣重結，金剛是結心。

<詩>贈科侖坡市長杜拉勝芳</詩>
郁郁科侖布，重來十二年；府君能好客，座上集群賢。

<詩>贈錫蘭首相</詩>
英島昔曾見，錫嶠今再逢，佛徒開大會，欣得仰詞鋒。

<詩>訪估魯納伽米興那</詩>
海天搖蕩蕉香氣，車路迂迴椰綠陰；估魯納伽米興那，錫蘭文化古中心。

<詩>訪阿奴拉達坡拉古蹟受市民歡迎兩首</詩>
古代光榮仰佛陀，一湖如鏡湛恩波；辣椒塔對金沙塔，留得王宮石柱多。
市民歡舞耐驕陽，赴會歸來暮色蒼；更駕飛車巡塔廟，甘湖快納晚風涼。

<詩>希爾筏律師陪返科侖坡沿途紀勝二首</詩>
<頁 id="32p212"/>
郊外飛迎曉氣清，湖光三映眼簾明，王宮古蹟探尋罷，碧海青林一道平。
海岸漁夫奉天主，蓮垠博士供僧伽，菩提寺建圖書館，三度歡騰佛子家。

<詩>阿奴非加寺訪覺音石</詩>
石榻岩台掩綠雲，覺音曾此寫靈文；慧燈燄斷千年後，重續暹羅緬甸分。

<詩>鄧不拿石岩寺紀遊</詩>
小阿贊達仰崔嵬，鄧不拿岩石窟開，西格里耶觀鑿石，前王遺跡一徘徊。

<詩>波羅拿魚瓦弔古</詩>
龍魚戲躍夕陽灣，拂拂晨風襲遠山，壁畫石彫磚築蹟，幾人臨眺塔坪間！

<詩>訪問坎地兩首</詩>
清漪千頃浴林霞，水秀山明拱佛牙；往返遊觀本無住，也來三宿法王家。
一湖澄照萬山叢，坎地高涵翠靄中，全市俊髦欣握敘，更從遊舞眾情通。

<詩>楞伽峰頂佛跡贊</詩>
<頁 id="32p213"/>
錫蘭全島即楞伽，絕頂曾來佛足加；菩薩雨迎禪侶屐，藥叉雲護律僧家。
峰訛野蕩徒貽笑，雷震高空可息譁；一宿風濤鼓心海，起觀山影聳曦霞。

<詩>由科侖坡赴麻特拉紀事兩首</詩>
加羅達辣河歸海，遙指楞伽山發源；一飯安邦龍護塔，市廳學舍接僧園。
沿西海更向南行，高爾官民港口迎；佛會重開馬寅達，歡呼雜雜海濤聲。

<詩>遊訪麻特拉</詩>
民樂僧和麻特拉，錫蘭南極海天寬，游程十日今將畢，故蹟新型次第看。

<詩>由麻特拉返科侖坡</詩>
維里郊迎悉達多，重都疊市德功歌，無邊夜景回科市，萬眾提燈古佛過。

<詩>法顯洞訪古</詩>
雙木橋連獨木橋，龍花源裏流消搖，要逢慈氏當來世，法顯洞先勝侶招。

<詩>離錫蘭抵星州</詩>
<頁 id="32p214"/>
揖別楞伽暮靄中，錫蘭回首海天空。喜逢兩國清明節，慍解南洋駘蕩風。
十二年前經此道，三千界外擲吾躬；星洲別後今何若？密運潛移亦化工。

<詩>吉隆坡和陳肇琪居士詩</詩>
炎疆恰恰盛炎時，只有清涼法可師。車到吉隆微雨過，人逢故舊好辭施。
鄰魔肆虐方侵略，眾苦為緣抒憫悲。中錫更欣文化協，快將世界大同期。

<詩>遊檳榔嶼</詩>
南國多佳地，檳城亦善哉！捨車趣舟渡，仙島引蓬萊。

<詩>訪樂極寺</詩>
好從極樂寺，佛化檳榔城；當處成淨士，不往也不生。

<詩>榔嶼極樂歡迎會</詩>
林林檳嶼人，華僑占多數，泱泱大國風，數典未忘祖。

<詩>登檳榔嶼昇旗山</詩>
<頁 id="32p215"/>
車登昇旗山，直上翠微間，襲衣有涼氣，冷然煩惱刪。

<詩>遊馬六甲四絕</詩>
飛車直指麻羅甲，跨海爬山不暫留，更渡兩重灣水闊，載人車載載車舟。
清華宮外眾歡迎，獻偈呈花見熱情；巡覽六街三市遍，青雲亭上決行程。
轉驟風車向海濱，中孚別墅洗勞塵，筆飛墨舞聊酬應，盛宴高張集主賓。
戲台暫作講台用，聽眾還同看眾來；無說無聞說聞畢，濤聲如夢雨聲催。

<詩>赴西貢海中舟次</詩>
列島綿亙康道爾，洞開門戶小崑崙，莊嚴地獄成天國，西貢遙連海上雲。

<詩>西貢三首</詩>
艤舟破曉入湄河，影事前塵變已多，自笑巡行街市遍，不能栖得一枝何！
意外巧逢商會長，權將食宿託漁翁，麻煩更被狂翻檢，箇箇箱籠似亂蓬。
外交協會大聯合，全越華僑聚一堂，才是歡迎又歡送，遠行車趁晚風涼。
<頁 id="32p216"/>

<詩>由西貢赴河內</詩>
荒原行盡繼田疇，海曲三灣更洞幽，漸覺清奇入佳境，中圻已到北圻頭。

<詩>和李仙根贈詩</詩>
偶把閑名掛向僧，披袈持缽亦聊曾。廿年漫喜潮音續，四海彌驚殺氣騰；
諸法本空皆佛法，大乘無在寄人乘。能嚴地獄成天國，眾水何妨會一澠！

<詩>返渝後陳真如贈詩依韻答之</詩>
我行萬里回行都，空警頻催郊外趨；上下江干一交臂，亟來相訪何勤劬！
鄉是長生屋浩然，半丘松竹石擎拳；煮茶且向簷前坐，佛蹟重興話五天。

<詩>朱子英贈詩纔五日聞逝世和韻輓之</詩>
東侵西掠憫寰球，為閱靈文上碧丘，兩偈超然成絕筆，定知般若久熏修。
亦修禪淨亦研徑，佛子咸驚失典型！乘願再來重救世，應如春至草還青。

<詩>答王太蕤原韻</詩>
<頁 id="32p217"/>
辟寒曾憶浴南泉，高詠欣鄰摩詰賢；話別江城驚歲月，遊歸海國倦車船。
殺機真欲彌天地，火宅空期息毒煙。一臥縉雲秋又晚，漫吟清句沃心田。

<詩>庚辰重九分韻得逢字</詩>
異鄉暫得山中聚，異客曾從海外逢，恰值縉雲秋雨過，登高好共上獅峰。

<詩>何北衡約遊衡山別業</詩>
枝枝紅白鬥春寒，策杖衡山一往還，彷彿桃源逢世外，數峰江山隔仙凡。

<詩>五二初度</詩>
一江梅影曉橫斜，香澈娑婆古佛家。要使人間成淨土，修羅戰劇願彌賒！

<詩>重遊華岩辛巳元旦試筆</詩>
江岸幽棲迥，十年我再來。古岩闢新洞，官廨旁蓮台。
世變驚何極，川流逝不回！禪心獨常寂，日月任移推。

<詩>為朱鐸民題維摩室圖</詩>
<頁 id="32p218"/>
一默曾令眾息譁，忽來天女散仙葩；缽持香積僧分飯，座借燈王客試茶；
魔外塵勞皆可侶，涅槃生死總為家。室中病起維摩詰，世以清寧國以華。

<詩>寄懷陳天嬰古稀</詩>
挈僧興學溯光宣，英采猶然印象鮮；文喻射工尊巧中，道觀漸化黜爭先。
清吟幾度懷湖上，狂冠頻年阻海邊；何日煙塵能淨掃，鄮山青映兩華顛？

<詩>次泉韻祝王鶴村六秩</詩>
地有靈芝湧醴泉，天生豪傑著勛賢！拯民直秉晉陽筆，開國功奇豫渡船；
法掌秋曹仰冰鑑，詩輝春日麗雲煙。即心即佛壽無量，慧水長流潤福田！

<詩>答余遂莘原韻</詩>
當流轉處無流轉，狂翳亂飛空自晴。忽爾龍吟發枯水，果然淵默有雷聲。
佛華一念歷千劫，煙水扁舟渡百城。珍重嘉陵江上過，縉雲山色碧波清！

<詩>華岩寺園亭壬午元旦</詩>
<頁 id="32p219"/>
幾片白雲歸遠岫，四圍青幛擁高亭，送年迎歲鼓鐘急，梅雪爭春未肯停。

<詩>元旦賀蔣公訪印成功</詩>
精誠一至融英印，華梵重通啟大同；自喜前驅曾負弩，壇坫今慶奏奇功！

<詩>元旦後一日赴仁和場</詩>
雪化梅蘇浴曉曦，退溪晴翠映明漪，豆畦麥隴春洋溢，能得仁和天地歸。
（謂得人和則天時地利均歸時之也）

<詩>次吳子玉將軍韻贈柯定礎詩老</詩>
仰天俯地著人文，孔老遺言慨有聞；自古止戈乃為武，好揮銅筆掃胡軍。

<詩>林主席派陳主計長來縉雲禱雨有應</詩>
熟眠驚寤雨聲粗，遽喜田間萬植蘇，溝壑免教填餓殣，人誠佛感雨非誣。

<詩>題秋山行旅圖</詩>
秋山佳處策孤騫，如讀南華秋水篇，脫盡人間煙火氣，御風列子意冷然。

<詩>慟談玄</詩>
<頁 id="32p220"/>
獻身學業能拼命，病榻來書不忍看；密法東台承復絕，哀哉繼起得人難！

<詩>新妙場</詩>
普陀山下場新妙，庶富化中人悅來；消受一杯茶味永，飄然曳杖市梢回。

<詩>孝園居士為康寂園楊叔吉洗塵</詩>
孝悌人之本，寂光佛所歸；一園賓主序，林外日依依。

<詩>暮抵榮昌</詩>
長路驅車又絕塵，璧山纔過永川鄰；萬家燈火浮寒翠，恍見榮昌面目真。

<詩>度臘榮昌寶城寺</詩>
寶嚴學備開僧制，戒定城堅護慧幢；別有一般新氣象，六時工讀二時⿱山韸 

<詩>癸未元旦試筆</詩>
昨宵一馬絕塵去，今日三羊開泰來；好洗人間兵氣盡，普天同慶太平杯！

<詩>春雨中風雪</詩>
<頁 id="32p221"/>
簷溜叮咚雨未停，雪花飛舞鬥娉婷，靈風協奏鈞天樂，煖坐蒲團且靜聽。

<詩>癸未立春後大風雨</詩>
大風掃蕩陰霾盡，新雨滂沱枯槁蘇，只要人天齊著力，便成否去泰來初。

<詩>正三曉起觀雪</詩>
世間形態本無常，美醜時時巧化裝，一夜已成銀色界，快看金旭放金光！

<詩>榮昌東益當晚坐</詩>
滿園寒色浸疏簾，黃月悠然吐短簷；飯罷堂前纔小坐，團圞已挂桂蘭尖。

<詩>題華岩補植雙桂圖</詩>
破山⿱厶⿱八澈密雲禪，雙桂飄香遍四川，分馥華岩三百載，補栽佳話又流傳。

<詩>元宵長安寺香光齋劉春堂邀觀龍燈</詩>
元宵龍舞展奇觀，春氣堂堂燈影寒；卻愛香光清妙處，登樓有路透長安。

<詩>遊涪陵普陀山</詩>
<頁 id="32p222"/>
野村三兩李花白，幽徑萬千慈竹蒼，忽已普陀山境入，巒波起伏望蓮洋。

<詩>題沈君匋風雨一廬圖</詩>
風雨巴山晦一廬，雞鳴不已竟何如？聚來三絕書文畫，壁有靈光意自舒。

<詩>癸未初夏李君國華邀宿紫微坡</詩>
半年城市違岩岫，暫寄郊坰意也消。人境杳冥天籟暢，蟲喧五夜勝聞韶。

<詩>癸未重九在縉雲聯句</詩>
巴山黯黯又重陽，(太虛）異地還聞妙義揚。(陶冶公）
泥首崇階沾法雨，寄身梵宇沐慈光。
（陳耕石）那伽窟靜詩情永，師子峰高逸興長。
黃懺華）預慶黃龍茶當酒，(陶冶公）晚情欣對菊花黃。（太虛）

<詩>金劍山至塔坪寺</詩>
金劍創開新氣象，塔坪還保古風規；一般淨化人間世，縉嶺雲深是總持。

<詩>飛達桂林書所見</詩>
<頁 id="32p223"/>
亂峰黃赤少蒼翠，瘦水瀠洄界犖觕；千里蜿蜒飛鐵蟒，半空展覽桂林圖。

<詩>月芽山至七星岩</詩>
清輝生室月初芽，叢桂香飄橋畔花；珍重七星岩下路，行人指點古棲霞。

<詩>七星岩洞中</詩>
洞裏乾坤妙若何？奇名異相任揣摩。打通後壁天光透，移作空防用更多。

<詩>開元寺至虞山</詩>
開元古剎復鴻規，保育兒童築國基，水複山重虞帝閣，至今元首有遺思。

<詩>風洞轉麗君功德林</詩>
清風習習自天然，定是涼生六月天；疊綵堆霞真若畫，一林功德湛灕川。

<詩>桂林各界公宴</詩>
不幸中華被寇侵，桂林何幸振興今？市容整潔民殷庶，軍政修明文化深。

<詩>衡陽宿花藥訪西禪雁峰羅漢諸剎</詩>
<頁 id="32p224"/>
一山花藥攬衡陽，策杖西禪曲徑長，七二芙蓉羅碧漢，雁峰遙接嶽雲蒼。

<詩>東洲訪古</詩>
東洲宛在水中央，講學明清憶二王；儒院僧堂兩寥落，斜陽歸棹悵瀟湘！
[二王謂船山、湘綺]

<詩>衡陽經培元寺至南嶽祝聖寺</詩>
飛車小駐培元寺，進矚群峰燦列眉；嶽色展開南服秀，禪林祝聖仰僧儀。

<詩>南嶽市容</詩>
到此真須刮目看，市民清整氣和寬，探新訪舊饒佳興，嶽廟嵯峨歎大觀！

<詩>水簾洞工校轉華嚴湖忠烈祠</詩>
濯濯朝陽水一簷，快觀工業著鞭先；華嚴法界湖光湛，烈魄忠魂性海圓。

<詩>半山亭至上封寺</詩>
坦道逶迤夾矮松，玄都鐵佛翠重重，夕陽寒靄南天外，數杵鐘聲落上封。

<詩>祝融峰觀日出</詩>
<頁 id="32p225"/>
衝寒直上祝融巔，猶是霞緋月落前；劈破冥濛紅日出，蒼茫眼底豁山川。

<詩>下天柱峰至南台寺</詩>
草黃石黑露斑紋，肥虎山山臥碧雯，古殿藏林幽秀絕，南台佳氣郁祥雲。

<詩>禮磨鏡台三生塔宿福嚴寺</詩>
磨鏡臺前溯祖源，古松盤曲護禪魂；開山更禮三生塔，福慧雙嚴佛果論。

<詩>石頭塔徑商校歸</詩>
石頭路滑古尊推，竿木隨身我又來。商校一談緣起義，衡峰踏遍撥雲回。

<詩>耒陽演說</詩>
鳳雛亭外萬人招，抗戰中心勝義標；一曲湘江清澈底，茅檐竹舍綴新郊。

<詩>岐山口號</詩>
岐嶺恆禪一代宗，曾留八指苦吟蹤。到來我也無餘說，拋與人人棘栗蓬。

<詩>訪荒村示九關主</詩>
<頁 id="32p226"/>
荒村深處叩禪房，自是村荒道不荒，參破三三前後句，都教覿體露堂堂。

<詩>漱芳邀宿衡陽護國寺</詩>
八代同堂一脈傳，寺開護國歷千年，燈燈相續光無盡，塞地充天氣浩然。

<詩>良豐廣西大學</詩>
良豐培毓學風良，山水清音繞講堂，舊誼新知聯一室，瑩然煥發是心光。

<詩>答蔡稼蓀原韻</詩>
湘南桂北法多緣，但以平心接眾賢；百億陀羅尼共聽，個中超悟獨深圓。

<詩>甲申元旦書感</詩>
五夜陣風獅子吼，四鄰鞭爆海潮音，大聲沸湧新年瑞，交織人天祝歲心。

<詩>題湘鄉佛學社</詩>
災難遍全國，殺機充五洲；如何超苦海？端仗佛慈舟！

<詩>巨贊徵題柱石將軍抗敵圖</詩>
<頁 id="32p227"/>
曾提一旅展鴻猷，立馬淞濱報國仇，不計勛名聊適志，抗心霞表托緇流。

<詩>高根岩觀瀑</詩>
荒晴已慶獲甘霖，且趁新涼躡翠岑；一別雪山飛瀑久，高根重聽玉龍吟。

<詩>贈羅達克利西那博士</詩>
自昔佛曾華貫注，乃今儒與梵交流；人間共感相爭苦，永締和平祝此遊！

<詩>謝梁白雲繪贈太虛台用蘇淵雷題均</詩>
有持曾是說靈台，祕藏光明好自開；也似素箋輕拂拭，松濤雲影筆端來。

<詩>乙酉元旦試筆</詩>
戰火延燒十五年，人間阿鼻苦熬煎！木雞喔喔一聲叫，已到昇平慶祝前。

<詩>楊懋德等為楊森將軍六旬徵詩</詩>
一代風雲會古渝，卓然人海擅雄奇！直前勇往國危拯，仁粟義漿民困紓；
已是勳名垂史冊，自應桑梓播歌詩。三多巧合華封祝，珍重期頤矍鑠姿！
<頁 id="32p228"/>

<詩>贈掃蕩報改和平日報</詩>
十年掃蕩妖氛盡，一旦和平慶到來；尚有和平暗礁在，迅行掃蕩勿遲回！

<詩>丙戌元旦試筆</詩>
初日披呈春節瑞，宿雲斂作夏時霖。世經喪亂人思痛，國慶昇平民定心。
和氣致祥成協議，安生樂業戒相侵。怨魔盡化慈悲佛，仁壽同登任運駸。

<詩>從渝飛漢和楊叔明參政送別韻</詩>
事事圓無際，何從索本初；和平仍劫火，空白展天書！
中道悲融智，循環榮與枯；西來又東去，隨分樂吾居。

<詩>南岳空也法師西逝和前年偕登絕頂原唱悼之</詩>
甬江塔畔年俱少，西子湖邊鬢未斑。漢水飛乘黃鶴去，燕都榮著紫衣還；
一舟箬笠湘波映，卅里籐輿岳翠間。前度勝遊懷絕唱，悵聞慧炬息禪關！

<詩>宿靈隱聽濤軒丙戍端午曉起</詩>
<頁 id="32p229"/>
一撫西湖劫後痕，十年重宿聽濤軒，小康民族大同世，次第冷然入夢魂。

<詩>攜福善等泛舟西湖同作一律</詩>
佳節逢端午，西湖看競舟，魚鱗觀濮上，蓴菜煮樓頭。
(自句)波湧三潭印，礄徑九曲幽，四圍青嶂裏，漠漠翠煙浮。(福善句)

<詩>焦山即景</詩>
曳杖翛然翠石間，別峰掩映碧桃灣，銀帆片片江波上，橫越漩流相往還。

<詩>金山送赴蘇北佛教掩埋隊</詩>
攬將楚尾接吳頭，終古金山峙碧流，遙洗隔江腥血氣，幾人同駕救民舟？

<詩>輓曹纕蘅</詩>
匡廬浣暑詠清幽，巴子江頭賦餞秋；雪藏歸來長句在，那堪京國吊靈修？

<詩>重歸雪竇</詩>
妙高欣己舊觀復，飛雪依然寒色侵，寺破亭空古碑在，十年陳夢劫灰尋！
<頁 id="32p230"/>

<詩>觀宗閑居</詩>
流水一泓窗外逝，斜陽半壁座間留，清談娓娓消初夜，喜有明燈耀案頭。

<詩>育王天童</詩>
寶幢雲臥育王宮，曉徑凝寒小白通，一塔岧嶢遙引送，溪音山翠護天童。

<詩>丁亥春延慶講筵</詩>
天花講席暮飛飛，猶喜冬餘瑞雪霏（立春前夕），
普現淨琉璃世界，心光互照徹玄微。

<詩>奉奘翁</詩>
吃虧自己便宜人，矍鑠精神七四身，勤樸一生禪誦力，脫然瀟洒出凡塵！
<平裝 id="64"/>
<頁 id="32p231"/>
<文 t="詩.">潮音草舍詩存遺</文>

<詩>和昱山中秋客感</詩>
長笛一聲天宇秋，笑曾攜劍帝京遊，青雲未遂男兒志，又宿江湖載月舟。
明月窺江夢不成，清光偏照絮萍身；英雄自古羞彈鋏，貧賤何妨老蓽門！

<詩>和昱山登報恩塔詩</詩>
窣堵波高頂插霄，月華摛彩佛光饒。題名試客留翰墨，乞福佳人折柳腰；
四面環觀煙景好，七層登矚海山遙。搜尋粉壁朱垣上，多少詩人姓字標。

<詩>書鄭叔獻遺稿</詩>
聞說江夏鄭孝廉，喜讀南華萹。天性好佛老，英年悟發早。
大抱吞霄壤，胸襟浩浩軼而宕。
三藏九流窮真源，不向他人論處論。焚香幾回讀遺稿，眩目駭心驚欲倒。
黃泉碧落茫何在？臨風結想空感慨！
<頁 id="32p232"/>

<詩>再晤馮君木居士</詩>
一別數閱月，乾坤忽變更；劍邊虹氣遠，天上斗牛橫。
此日紛爭裏，萬般空有名；眼花紅歷落，轉覺淡忘情。

<詩>偶成</詩>
一事連朝不可忘，漫云能斷百思量！人知審美原通性，禪悟拈花有別腸。
萬古深心託青鳥，兩間奇氣鬱紅芳；纖纖初月為誰好，微放清光照綠楊。

<詩>題箸超談薈</詩>
萬象變幻誰正色？群動膠擾無寧刻；生前富貴死後名，兩者自古難兼得。
難兼得，可奈何！祇合長吟又短歌。悲與歡，樂與苦，一一鳴之憑聽取。
朱顏白日老相催，電掣風馳去不回。著書自娛終身志，一任神瘁形隳頹。
未讀為君歌一曲，讀罷為君傾百杯，炎炎詹詹各有至，斯文自足垂將來！

<詩>頌穆郎結褵二首代作</詩>
<頁 id="32p233"/>
惟甬之甸，於越之埏，有山嶷嶷，有水漣漣。鬱兮蔥兮，鍾茲蘭荃；
芳馨所流，篤生俊賢。桓桓穆郎，器識英軼，遊藝依仁，紉蕙佩玦。
撫劍浩歌，肝膽如血；所謂伊人，邦國之哲！匈奴則滅，關脽是賦，
一陽乍回，乾坤煦嫗；戚好賓朋，盈庭而赴，佳什斯集，蕪言用附。
之子多才藝，風流迥不群！既儒且能俠，尚武更嫻文。
玉佩懸明月，香車護彩雲。觀光偏未獲，微詠寄殷勤！

<詩>由姚江赴鳴鶴場舟次</詩>
一棹容與泛碧川，詼諧雜出各歡然。新陳感慨生平事，逆順機鋒向上禪。
野景彌添行旅樂，炊煙輕藹夕陽天。最憐戲共村兒立。教讀明儒學案編。

<詩>頌教育雜誌出世</詩>
戢戢群甿，誰植之骨？悠悠物論，誰正其誖？
爰有大聲，匉訇而發，行地江河，經天日月！
<頁 id="32p234"/>

<詩>除夕聽彈琴並觀豪飲</詩>
豪飲成洪醉，狂吟興更賒。浮生感雞肋，孤志癖梅花。
酒氣跋鯨浪，琴聲落雁沙。共將無盡意，努力度年華！

<詩>重遊龍華寺有感</詩>
古寺重遊感廢興，千年一塔尚崚〔山＋層〕；依稀廟貌今猶昔，寂寞禪林炭化冰。
最是無情黃浦浪，不堪淘盡赤烏僧！何時一洗兵戈氣？相率人天證上乘。

<詩>贈佛佛赴贛</詩>
終合無言看君去，知多舊友待章門；大難來日期珍重，未遂素懷且耐煩！
百折不回成志節；八風能忍自安敦。吾曹鼻孔原同氣，一字應憐一血痕！

<詩>偶成</詩>
散髮狂歌遺世人，蜣蜋蝍蛆總堪親。坐容孤月入懷抱，目空大荒成笑嚬。
國事微嫌春夢亂，民生嬴有淚痕新。詼諧雜出皆禪理，卻憶明時汪大紳。
<頁 id="32p235"/>

<詩>老笠贈墨蘭摺箑題詩勸人勿用洋貨作此贈之</詩>
萬室蕭條四野愁，向人深說病根由；大家爭用舶來品，日日財源向外流。

<詩>題會稽何孟厂昌國家慶圖</詩>
越中山水河瑰琦？巖巖禹穴天下奇！鑒湖清漣涵星斗，秋月澄鮮含琉璃。
蘭亭潛德鬱千古，勾踐王氣張八維。挺生豪傑寧無自，靈秀鍾毓允在茲！
何君磊落嶔崎士，跋浪乘風馴蛟螭，閎駿博雅多才藝，循循誘誨追宣尼，
門弟三千郁桃李，德化遠被滄海陲。家庭融洩有至樂，於親能孝孫能慈。
堂上初罷綵衣舞，膝間抱弄欣含飴。補陀蓬萊在呎尺，雲日爛然圖畫披。
十年教訓盛前烈，四世生聚逢康時。嗟余浪跡天涯客，交遊半在娥江湄，
徉狂污垢甘淪沒，慚無佳思為題詞！下風竊效華封祝，多福多壽多男兒！

<詩>梅岑答友</詩>
芙蓉寶劍胡桃酒，都是迷離昨夢痕。大陸龍蛇莽飛動，故山猿鶴積清怨。
<頁 id="32p236"/>
二年化碧書生血，千里成虹俠士魂；一到梅岑渾不憶，爐香經梵自晨昏。

<詩>答贈老愛</詩>
老健詩人筆騁馳，相逢能不悵遲遲！憂來酌酒曾同醉，興到論文許共知。
先輩風流仰袁阮，賞音寥絕感牙期。生涯萬卷圖書在，更喜承家晚得兒。

<詩>和施樊樓哭聰女</詩>
豈竟人海一漚泡，夭折聰明孰所教？有客膝頭曾立汝，天涯已為淚波拋。
人天一現哭曇花，短夢飄零向那家？料得夌根應不斷，小魂猶自戀娘爺。

<詩>夢句</詩>
茫茫萬古愁，都向筆端收。秋色開三徑，斜陽〔目＋眷〕一樓。
不辭重顧盻，聊可小勾留。眼角無餘子，豪懷孰與儔？

<詩>柬慰恨生喪子</詩>
聞君又抱西河痛，奈我天涯獨愴然？如此江山成悵望，共誰杯酒發狂顛！
洪爐不許祥金躍，恨海從難好物堅；徹底看來成大笑，昏昏造化本無權！
<頁 id="32p237"/>

<詩>和方瘦梅辭別二絕</詩>
燈下傳來賦別詞，詰朝行色惹人思；聰明絕世偏深細，正誤曾為一字師。
宿雨應難更濺裾，嫩晴新放且懷舒。登高要待秋風健，好遣吟箋海上廬。

<詩>中山先生遊普陀作此即呈道正</詩>
卓犖風雲萬里身，廿年關繫國精神！舒來日月光同化，洗出湖山看又新。
（民國元年，曾約王文典陪先生赴杭未果，今聞先生新遊西子湖來也。）
佛法指歸平等性，市民終見自由人。林鐘送到歡聲壯，一惹豪吟起比鄰。

<詩>暈船戲傚遊仙體排悶</詩>
擊金聲裏鐵船開，點點靈犀挂眼來。人面如花憐綽約，身容無地悵徘徊。
星眸巧盻傾東國，電息微通到北臺。應勝人間天上見，虛無縹緲此蓬萊。
未必能令國以華，憑欄惆悵玉鉤斜。紛披削有雙肩髮，零落拋無半鬢花。
聽到喘聲增惘惘，聚來清唾一窪窪。夕陽容易紅雲散，慘澹惟留月在沙。
<頁 id="32p238"/>

<詩>靈泉法會</詩>
戰勝群魔佛大雄，慈心勇德兩圓融，佛魔悟入一如地，湧出東方旭日紅。

<詩>臺灣靈泉寺贈日本布教師</詩>
適化隨緣豈有常？善行方便此登場。師僧父母分三塔，中外東西會一堂。
苔壁青深苦秋雨，紗窗紅滿喜朝陽。月眉山色靈泉佛，纔讀開宗第一章。

<詩>啟明堂午齋</詩>
翠微微裏聽松濤，一路行來不覺勞，新沐彈冠更相慶，赴齋遙聽午鐘敲。

<詩>八卦山</詩>
八卦名山景尚存，黃沙白骨古東門，夕陽林下成幽賞，疏落亭池樂此園。

<詩>贈芬蘭蓮卿</詩>
一般馨潔自相親，況又清吟契入神。攜手料曾秋夜裏，共將明月認前身。
<頁 id="32p239"/>

<詩>題愧怙淚墨詩</詩>
孝慈深處此情真，墨淚曾傳四海濱。處世多才能佼佼，齊家有道故親親；
天教哲嗣承宗澤，地得賢豪美里仁。帶我臺中觀佛化，流風餘韻感斯人！

<詩>贈林烈堂</詩>
融歐冶亞鑄文明，學子莘莘起古瀛；教育界中君泰斗，佛家也仗覺民生！

<詩>赴廣島車中</詩>
雲從白日青天落，車自穿山越海行，點點人煙相繼續，兩邊光景廿窗明。

<詩>贈別櫻癡</詩>
茫茫雲水更何之？一見傾交乃爾奇。千古孟嘗君不作，於今海外得櫻癡！

<詩>圓瑛法師講學接待寺</詩>
會入一乘皆佛法，纔皈三寶即天人；當為末劫如來使，剎剎塵塵遍現身。
三千世界真經典，剖出微塵也大奇！珍重斲輪運斤手，總令機教得相宜。
<頁 id="32p240"/>

<詩>詠接待寺一吼堂前秋坪</詩>
窗前曉愛平蕪綠，石縫秋留淺草青，應勝買山錢萬貫，嬴將清氣滿疏櫺。

<詩>晚宿桃花靈雲寺</詩>
祇此桃花樹一林，竟何所見悟之深？主人寒夜來生客，一剔心燈耀古今。

<詩>訪惠敏同參</詩>
別君十餘載，兩度通寒暄；君疑我已死，我意君應存。
君在迴龍住，高隱如臥龍；訪君來千里，白雲傳暮鐘。

<詩>禮靈祐禪師塔</詩>
千百年來水牯牛，耕雲眠月自風流，於今骨肉腥天地，殃及兒孫更幾秋。

<詩>讀八指老人住持溈山詩感和</詩>
此亦千年古劇場，興興廢廢感無常！僧園已歷三災劫，佛土仍留五分香；
恰似世家遭變沒，更須因地集資糧。卻憐溈水久枯涸，應續靈源一派長！
<頁 id="32p241"/>
踢倒淨瓶山入深，食餘橡栗賤黃金；慧泉石筧引成沼，禪窟玉枝抽滿林；
孤月光吞空即色，群巒翠鎖古猶今。牯牛牧得全身白，大地山河總是心。
自從裴相叩禪來，祐祖堂堂法席開；峰頂毗盧吞剎海，钁頭波若闢蒿萊。
宋清重建興朝運，新舊三燒痛劫灰！八指老人遺句在，於今一讀一回哀。
袈裟一拭淚痕新，瓦礫堆中轉法輪。蛇虎遮留懷古德，象龍圍繞待何人？
曾聞優缽香如海，傳說栴檀枝又春；最是吉祥殊勝地，福田誰種大雄因？

<詩>祝蕭巡使五旬</詩>
敬恭桑梓尊波若，一昔傾談憶漢皋。今日兩湖開壽域，斯民三載沐春膏！
故鄉富貴洞庭闊，南國功名衡霍高。胞與歸仁勤至覺，更從沒量見英豪！

<詩>甬江懷舊</詩>
猶記甬江湄，天涯一別離；檣帆今渺矣，風雨益凄其！
濤白湧粗雪，濃青淡遠枝；起居近應好，聊以慰長思！
<頁 id="32p242"/>

<詩>遊史公祠徐園</詩>
百年碧血史忠正，一代英雄徐將軍，烈氣豪情可寄託，梅花冷月倚虹雲。

<詩>潤州竹林寺</詩>
竹林深處最清幽，一壑松筠萬翠流，山水鍾靈泉石秀，碧巖相與小淹留。

<詩>甲子初秋由泰縣赴如皋舟次</詩>
一舸容與又夕陽，忽來新雨送微涼；拈毫何事添吟興？四面明窗兩面光。
夢痕明月白，霽色夕陽紅，此意渾無住，浮雲過太空。

<詩>題山水畫</詩>
高山流水數帆輕，淡淡秋林照眼明；悟得西來本無意，白雲茅屋足幽清。

<詩>贈邱菽園居士</詩>
亂雲籠月妙嚴身，心海獅王纔一呻；欲使剛強柔化佛，天南問訊定中人。
雙林橫臥日當空，百萬人天罔測中；死活同時俱示現，一場遊戲亦神通。
<頁 id="32p243"/>

<詩>在星臥病攝影綴詩</詩>

<詩>偶成</詩>
天真爛漫聽童歌，人影燈光林外過。兒女學呼開步走，生徒禮習磕頭科。
貧民負販皆經濟，亂世功名亦網羅。安得野心還赤子，不知權利息干戈！

<詩>時事漫感</詩>
閒居得吟侶，覓句適園亭。（喻冷眼靜觀時局起興也）
風舞池邊柳，（風喻列強，池喻中國，柳喻軍閥，言軍閥受列強利用以亂中國也。）
波搖水上萍。（波喻政局，水喻國家，萍喻人民，言政局搖動，國家人民不安也。）
紅燈迴夕照，黃葉落空庭。（紅燈夕陽喻赤軍列強之盛，
不久當如黃葉之紛紛落於空庭也。）
得此陶然趣，相看兩眼青。（由此觀之，世界不久當由亂而趨於治，
故詩人相喻於心陶然自得也。）
秋菊猶爭艷，雞冠相映紅。（秋菊喻孫傳芳，雞冠喻蔣中正，昔孫蔣猶爭強於贛也。）
夕陽增斌媚，（喻赤化雖烈，但勢難久持。）
片石怪玲瓏！（喻張作霖旁觀，如怪石之玲瓏精巧也。）
魚嚼池中影，（喻人民希望和平幸福，似魚嚼影也。）
鳥喧樹梢風。（喻外人因中國之亂，而聲言欲共管或瓜分也。）
園林無限好，描寫未能工。（喻時局變化多端，總云不能盡也。）
不須談政事，努力作詩翁。（言時政美惡靡常，惟詩人超然物外，可自樂其樂也。）
治亂安天命，悲觀與眾同。（此言詩人之溫柔敦厚，當以宗教安慰民情也。）
<頁 id="32p244"/>
黃金新世界，白髮老英雄。（言當如張南通興實業以舒民生，老而益壯也。）
富貴浮雲耳，當勤育聖功！（言民生已舒，當興教育，但須志聖賢不尚功利。）
人生雖渺小，天地備三才。（此言人生有不朽之價值，不與草木同腐。）
性海無終始，真如不去來。看空身外物，敲破手中杯。（此言識得人生真相，
則由世間而超出世間矣。）
但念群生苦，悠然有所哀！（故釋迦大悲維摩示病，皆詩人之存心也。）

<詩>大觀園即景</詩>
旅居名擬大觀園，直欲葫蘆照樣存。樹樹明燈呈幻境，窗窗涼雨寫秋痕；
院亭花盡葉猶綠，絃管聲沉雷更喧。閉戶高眠都不問，陰深芍圃妥吟魂。

<詩>廈門虎溪岩</詩>
拳石獨超群，風來吼可聞。流泉終到海，曲壑遠生雲；
樹杪潮音震，簷端月色分。淡煙廈門市，樓外日初曛。

<詩>白鹿洞題橫〔車＋玄〕</詩>
覺斌監院邀遊白鹿洞即景題詠
<頁 id="32p245"/>
憑橫豁遠眸，村市望中收。雲吐林間月，潮喧海宇秋；
鶩江成一覽，鹿洞此層樓。聞說生公法，空山石點頭。

<詩>過洪漱寺贈蔡燦若</詩>
小坐聽洪漱，無言對雪峰，與君此相見，談笑且從容。

<詩>贈何鍵主席</詩>
雲擾年年未止戈，三湘七澤淚痕多；將軍大發菩提願，要挈斯民返太和。

<詩>潮州開元寺</詩>
曖曖潮州薄暮天，開元寺擁萬家煙。文能感鱷韓公筆，缽可降龍寶祖禪。
叩齒菴中參道俗，葫蘆山畔足林泉。登樓一覽江湖勝，塔影鐘聲意灑然。

<詩>輓無錫高韞甫</詩>
覃覃祖澤溯青城，繼起東林奕葉聲。天性老成敦孝友，道心精一薄功名；
任勞盡職分陰惜，游藝依仁素位行。正德厚生方有賴，罡風那竟魯靈傾！
<頁 id="32p246"/>

<詩>宿普濟寺</詩>
嵩山立雪有神光，立雪程門宋學昌，風雪相從二三子，慈湖水接白湖長。

<詩>冒雨登峨頂</詩>
金峨白雲鎖，冒雨到峰頭，跌坐板輿穩，穿行竹徑幽。
普門奇蹟示，半路古菴留；上下團瓢裏，仙蹤覓已悠。

<詩>金峨寺訪卓梵上人</詩>
雪竇三年住，金峨一度來。維摩病初起，彌勒笑常開。
十景新題詠，雙橋古蹟推。山花春爛熳，螺翠拱靈臺。

<詩>悼慧力</詩>
去今兩夏廬山上，兩度驚看噩電來。滬玉漢王相繼逝，化生願各在蓮臺！

<詩>偶成</詩>
絕頂平原擴萬峰，宵寒月落一聞鐘。放彌六合退藏密，歷盡諸奇念轉庸。
不斷懸崖飛雪瀑，無常側澗急流蓬。即今覿面若相見，只剎那間亦未匆。
<頁 id="32p247"/>

<詩>丹陽紀遊四絕</詩>
丹陽海會
一時仙樂動丹陽，海會人天古覺場；寺旁新開公路闊，門前舊繞運河長。

<詩>廣福玉乳</詩>
廣福禪崇觀世音，燦然初日照高林，泉名玉乳空遺蹟，萬頃湖光莫可尋！

<詩>公園普寧</詩>
河衢宛轉達公園，黨化民風溯有源；卻憫普寧寧未得，繁華一覽出東門。

<詩>金台正則</詩>
秋林夕照耀金臺，念念彌陀佛種裁，轉向塵勞垂正則，人生願共善根培。

<詩>乙亥上元遊鸚鵡洲口占</詩>
萬木浮江剪綠波，來聽鸚鵡念彌陀。萋萋芳艸春如故，歷歷晴川樹若何？
<頁 id="32p248"/>

<詩>乙亥上已首都烏龍潭楔集以李太白春日陪楊江寧宴北湖作分均曹纕蘅先生為代拈聲字寄雪竇山勉成一絕以應</詩>
翩翩吟侶集江城，雪竇山中遠寄聲；他日烏龍潭上過，應聞修禊話新京。

<詩>賦幽居贈蘇慧純</詩>
谷底幽棲迥絕塵，種蕉煨芋樂天真，數間茅屋蔽風雨，作個翛然世外人。

<詩>乙亥夏初偕蔣君微笑徐鳧巖下觀瀑</詩>
流風迴雪飛還住，化霧成煙淡欲無。應是散花天女使，輕盈宛轉下仙都。

<詩>次清渠均以贈</詩>
靜極光通復性初，客塵不擾樂山居。印心惟對一輪月，下筆何須萬卷書？
樹是菩提本清淨，花開般若自靈虛；晶瑩古鏡重磨後，那有塵埃可更除？

<詩>丙子夏偕玉皇和尚禮昱山兄塔</詩>
太白同膺戒，汶溪共閱經。補陀雙鬢白，般若一燈青。
願語方期踐，風鈴忽已停！平生幾知友，揮涕向林坰！
<頁 id="32p249"/>

<詩>遍答林庭至林少梅徐普化諸詩翁</詩>
因緣忽又具汕頭，舊雨新朋集一樓，說法吟詩大歡喜，浩然天地化同流。

<詩>閒雲長老偕遊伴雲居</詩>
伴得雲山便可居，閒雲何事出山飛？若非來去去來快，爭顯雲間無所依！

<詩>和韻答孝園居士</詩>
談經先後大林寺，千葉蓮花兩度開。同日上山公與我，應昌佛化啟良材！

<詩>江上晚晴</詩>
檻外輕舟數葉微，銀帆片片挂斜輝。江波瀲灩隨風起，水鳥翩遷掠浪飛；
短塔蒼茫孤岸迥，遠山寒瘦衲衣肥。連年旱潦災頻襲，猶見殘村野草依。
楚江音訊感頻催，千里衝寒得得來。偏是臘深天未雪，早曾葭盡管無灰。
斜陽影落波間塔，隔岸香浮月下梅。長笛一聲舟又動、沸茶新煮且傾杯。
<頁 id="32p250"/>

<詩>壬午中秋觀月亭</詩>
有月無亭憶去年，有亭無月慨今天！等閒又度中秋節，風雨孤燈思悄然！

<詩>登鼓浪嶼日光岩書贈廈門東本願寺神田開教使</詩>
蜻蜓點點狎波濤，一嶼中流鼓浪高，三度日光巖上望，春風春雨滿春皋。
<頁 id="32p251"/>

<文 l="歌偈" t="詩.">潮音草舍詩存別集</文>
<歌偈>歌偈</歌偈>

<詩>答八指頭陀所示公案</詩>
前三三與後三三，諸佛群生共一龕，弄巧文殊成大拙，惹人今古費疑參。

<詩>聽道階法師講法華經</詩>
得聞妙義障雲開，權實雙融法界恢，寶藏已知自家物，窮兒猶自費疑猜。

<詩>春風蛙曲六首</詩>
遊心物外禪初妙，愜意人前句轉神；拈卻一痕天水碧。寥寥孤月孰為鄰？
春風春雨訪伊人，半榻茶煙洗客塵；直到形骸忘盡後，清談一室豁天真。
不從空劫出今時，藏密分明六合彌；腰下築拳憐鈍漢，大唐禪子本無師。
一宿曹溪覺永嘉，晴空霹靂忽交加；歸來領略閒風月，釣盡煙波算盡沙。
<頁 id="32p252"/>
分不開兮團不圓，風流慣說脫空禪；等閒上下弄蛇手，雙赤膊來纏一纏。
文長向下付云云，善現談經帝釋聞；眼向瞎驢邊滅卻，家家骨肉樂天倫。

<詩>夢</詩>
立身已在最高頂，除卻太虛無上頭，但向太虛重進步，有人行處不堪遊。

<詩>和昱山禪友</詩>
十方馳驟不休休，其疾如風憐白牛，熱鬧場中閒探首，爭誇絕技蹋皮球。

<詩>白雲鐘聲與昱山同作十二首</詩>
有尊佛，不露身，透天地，出根塵。一部蛙聲新鼓吹，忽然驚起本來人。
寒謖謖，冷颼颼，蒲團坐，衲蒙頭。少林乞得安心法，不計人間春復秋。
塗毒鼓，不可聞；平地上，現古墳。要知祖父家中事，墨汁烏紗夜半文。
覺海立，空漚生；全翻轉，不留情。拈起手中柱杖子，東西南北任縱橫。
活潑潑，死佯佯；兩不取，沒商量，秦時鍍礫磚誰識，三尺寬來八寸長。
<頁 id="32p253"/>
把不住，推不開；攘攘往，熙熙來。泗州入定瓜州出，卻道君子也愛財。
休懵懂，莫癡獃；脊梁骨，豎起來。管教一旦翻身轉，地轉天旋六合開。
持戒律，犀角堅；究教理，牛皮穿。但能消得歸自己，也是如來清淨禪。
一句佛，親切持，定散貫，覺夢齊。谷底鶯兒出喬木，梁間燕子簇新泥。
與君道，君莫驚！三淨業，一心清。竿頭一步終須進，不是鴻毛身命輕。
丟丟丟，不須留；去去去，莫回頭。棄唾何堪取再食，回頭便是禍根由。

<詩>放歌贈嬾石</詩>
一嬾石，不是物。本非仙，亦非佛。本非妖，亦非怪。喚作人，舌爛壞。
光明說，卓特聞。忒磊落，誰與群！孤峰宿，浮塵裏。上下乘，莫能部。
奇而庸，狷而狂，龍飛翔，象放浪。凌太虛，塔無縫。金星歌，木叉頌。
閱春秋，經歲月。示肺肝，投膠漆。炎鬱悖，涼颼颼。聲相應，氣相求。
臭味同，道誼密。互贈答，韻言積。團圞月，松梢挂。風雨叢，葡萄架。
語是謗，默是墮，將奈何，免斯過！
半畝方塘一鑑開，天光雲影共徘徊。問渠那得清如許？為有源頭活水來。
二十八宿雲宵遙，露天木落霜花飄。丈夫一試好身手，百萬軍中奪錦標。
聞者耳聾見者瞎，逼塞虛空真促狹，坐斷舌頭舌更長，佛祖來也棒三十。
<頁 id="32p254"/>

<詩>答余祖言聽楞嚴</詩>
一真無是無非是，悟徹心源覺始回；實相淨明華屋現，圓聞夕照妙門開。
漸修兼誦頂光咒，增進先拋掌酒杯。七趣五陰留不住，者條歸路絕疑猜。

<詩>答王介輿聽楞嚴經偈</詩>
心精非真非非真，習氣瀑流恆轉輪；此法佛常不開演，等閒人盡迷根塵。
一毛端上寶王剎，萬化光中常住身，聲色見聞剎那滅，旅中誰辨主亭人。

<詩>偶成二首</詩>
漫言大道木無生，實是無生無不生；了得人天若泡影，好從泡影說緣生。
若能行地無行跡，登地由來無地　；天女曾詢舍利弗，汝阿羅漢得何曾。
<頁 id="32p255"/>

<詩>贈永平寺</詩>
種桑麻者得麻桑，極目青蔥遍大荒；且造善因求善果，不須疑惑費商量。
佛化新開坦蕩途，人人在握有靈珠；四邊莫觸真般若，中道何曾落有無！
從來生者死之徒，生死同歸法性都；人法雙空無一事，遍行原不涉程途。

<詩>偶成</詩>
截卻俱胝一指禪，東歪西倒夠胡纏；年來自笑貪心甚，飽食還期得穩眠。

<詩>和玉皇禪兄見懷韻</詩>
黑漆泥團忽打通，一多長短亦含容；踏翻宇宙浮漚上，逼塞虛空剎那中。
黃歇浦邊無住住，飛來峰頂不逢逢，若詢靈隱靈何隱？覓取羚羊掛角蹤。

<詩>漢臬別影</詩>
<段/>李隱塵、阮次扶、陳元白、全敬存、王澂齋、馬康侯、王吟香等諸大居士邀太
虛過漢皋，談如來藏緣起義者兼旬，今將返滬攝影留別，乃題一偈以證法喜
<頁 id="32p256"/>
飛夢漢江塵，一談微遠因，影中同現影，身外獨呈身；
了了心無住，澄澄意更伸；隨流得其性，來往海之濱。

<詩>答王黻彝</詩>
惟心惟太虛，而無太虛量，存量以為心，幻現太虛相；遂立太虛名，
還以翳心鏡，逐此相與名，寧識太虛性！太虛非形相，君何形相搜？
太虛非名字，君何名字求？太虛非聞見，君何聞見留？太虛非因果，
君何因果論？太虛非魔佛，君何魔佛分？太虛非大小，是君心小大；
太虛非太虛，是君心變帶。君雖不是渠，而渠實是君，故君渠與親，
莫能解其紛。君知渠是君，是君無復渠，無渠君亦無，惟心惟太虛。

<詩>憑弔溈仰寺寺基為眾說偈</詩>
廬山縐而瘦，溈山皴且肥，善哉唐司馬，肉山名入微。
翠韻隴阡落，白煙林谷飛，冬樹未秋色，幽峰含明暉。
鐘磬遙響空，松杉寒映扉，燒痕辨遺址，梵宮是耶非。
臨風一隕涕，縱橫沾裳衣，諸禪願努力，重增佛日輝！
<頁 id="32p257"/>

<詩>在溈山上供說法</詩>
當年踢倒淨瓶，今日揮來禿筆，要識大溈家風，牧牯鍤鍬仍昔。
從爐煉聖烹凡，不辭金銀銅鐵，且來擔瓦挑泥，人人一齊著力！

<詩>訪雪峰太虛洞示芝峰</詩>
吾無隱乎爾，何處不呈身！世界亦非果，微塵焉所因。

<詩>題天童玲瓏巖之水月亭并序</詩>
<段/>禪講律淨以究真，經懺齋焰以應俗，此互融交攝之中華佛化，惟天童具備之，
楞伽總持之。今夏，余應請來寺講此經，淨心老和上導游玲瓏巖諸勝。上攀觀音洞
，登水月亭，了然聖凡依正皆自心現量之旨。空清水碧，潭月圓明，徹見微塵佛國
如帝珠網，光影重重涉入無盡。顧世人局脊一太陽系之內，計我計物，種種虛妄分
別，其何足以窺普門之妙境哉？爰說偈以示來者，冀同遊楞伽性海云。
<頁 id="32p258"/>
眾生心海如來藏，諸佛法身常寂光，鱗甲羽毛體無別，山川木石用全彰。
本來未有一絲隔，出進何須兩腳忙？水月重重普門境，現前親證絕思量。

<詩>滿四十八說偈回向外祖母張周氏母呂張氏獲增安樂</詩>
墮世年復年，忽滿四十八，眾苦方沸騰，遍救懷明達。
仰止唯佛陀，完就在人格，人成佛即成，是名真現實。

<詩>三寶歌</詩>
人天長夜，宇宙黮闇，誰啟以光明？
三界火宅，眾苦煎迫，誰濟以安寧？
大悲大智大雄力，南無佛陀耶！
昭朗萬有，衽席群生，功德莫能名！
今乃知：唯此是真正歸依處；盡形壽，獻身命，信受勤奉行！
二諦總持，三學增上，恢恢法界身！
淨德既圓，染患斯寂，蕩蕩涅槃城！
眾緣性空唯識現，南無達磨耶！
理無不彰，蔽無不解，煥乎其大明！
今乃知：唯此是真正歸依處；盡形壽，獻身命，信受勤奉行。
<頁 id="32p259"/>
依淨律儀，成妙和合，靈山遺芳型。
修行證果，弘法利世，燄續佛燈明。
三乘聖賢何濟濟，南無僧伽耶！
統理大眾，一切無礙，住持正法城。
今乃知：唯此是真正歸依處；盡形壽，獻身命，信受勤奉行。

<詩>教旗頌</詩>
<圖 f="images/20-0259.png"/>
<圖文字>
　　　　┌─┬─┬─┬─────────┐
　　　　│　│　│　│　　　　紅　　　　│
　　　　│青│白│黃├─────────┤
　　　　│　│　│　│　　　　青　　　　│
　　　　│︵│︵│︵├─────────┤
　　　　│佛│法│僧│　　　　白　　　　│
　　　　│︶│︶│︶├─────────┤
　　　　│　│　│　│　　　　黃　　　　│
　　　　│　│　│　├─────────┤
　　　　│　│　│　│　　　　黑　　　　│
　　　　└─┴─┴─┴─────────┘
</圖文字>
<段/>若問佛法何所指？三藏教詮五乘理。說明世間情器聚，循三雜染轉五趣。
有情修學從何始？三皈五戒為基址。出世要依三法印，五分法蘊證清淨。
大乘行果更難思，歷三僧祇五位居。法相無量探精奧，三性五法提綱要。
三諦真俗中善巧，法華五重玄義妙。大方廣佛華嚴經，三觀五教宣圓音。
三身五智佛果證，淨密禪宗俱攝盡。願令佛法僧三寶，速遍五洲常祈禱！
<頁 id="32p260"/>

<詩>玄奘大師設利羅序并頌</詩>
<段/>夫佛教之所宗極者，天下無得而稱也。出形數之表，絕言思之路，涅槃菩提莫
非增語，真如實際猶是假名。矧夫緣生礙色，幻化遺塵，高原鹿渴之波，流水空華
之影，寧有智者受其誑乎？釋太虛曰：此言似矣，然未足焉。蓋緣起性空，故離一
切相，離一切相故體絕聖凡；性空緣起，故備一切法，備一切法故德殊染淨。三世
諸佛，十方如來，常證性空，不離緣起，三祇百劫，六度四心，四八妙相，相相無
邊，六三梵音，音音無盡。為增長淨信故，凋彼色身；為不捨迷情故，示斯靈骨。
梵語設利羅，華信堅靈珠。采逾寶石，質比金剛，充盈天上人間，遍滿龍宮象窟，
持以大雄大力，熏以大願大悲，元功默贊，恆有德之是親，變化無方，惟真誠為能
<頁 id="32p261"/>
感；乃無始終慧光所晶結，不思議淨德所集成也。其從佛出家稟戒住世者，數居三
寶，位登四依，或證人空，或通法際，雖未成佛之所成，亦既見佛之所見，神昭奕
代，德備群生，為世福田，由來尚已！今者、異趣輪中蘊空同昧，豎身界內我執彌
堅，不有超奇之勝相，難成仰信之淨緣。況末法之比丘，非應真之羅漢，命繫死魔
，須憑解脫，衣披壞色，猶縛根塵，離相求真，已屬知二五而矇一十，趨無遣有，
不幾避弱水而投烈火；咸有覺性，未可錯疑，自非闡提，孰不加敬也哉！粵稽金龍
噴浴於迦維，越棋三十，白馬馱來於震旦，得年二千。從彼西北，漸茲東南，則康
僧會吳都設壇，降釋尊之舍利；劉薩訶鄮山感夢，湧育王之窣波。均藉妙應之徵驗
，用為弘顯之權輿。迨李唐貞觀間，有玄奘大師者，生具沖夷之德，簪抽髫齔之年
，獨身萬里，屢歷危窮，繭足五天，渾忘勞悴！爾乃胸羅三藏，彌暢般若之風，心
符五觀，湛深瑜伽之教；持來梵經，部數七百，譯成華字，卷逾一千。唱究竟之無
得，善逝分明，致象胥而來朝，皇古希有，實堪萬世之師，豈徒一國之寶──奘師
<頁 id="32p262"/>
圓寂，高宗聞之嘆曰：朕失國寶矣！為罷朝三日──？宜其肉骨堅凝，素丹棼錯，
光明碩大，感應彌綸者也！今有般若精舍昱山杜多者，定入那伽，矚雲漢而高蹈，
心遊圓覺，樂泉石而隱居，遂感定如、守清二師為外護焉。定師童年入道，苦行律
身，脅不沾席，唯本分之叩參；臂堪為燈，空身相而供養。守師戒圓寶華，檀滿補
蘿，傾來淨血，印彌陀而寫華嚴，舍盡幻身，追藥王而證精進。幾度桐柏、清涼，
名山朝遍；此番峨嵋、興教，靈寶求歸。昱師、定師，乃嚴飾安供焉。予與昱杜多
舊深道誼，新締德鄰，因蒙垂示曰；「此玄奘大師舍利也」。余乃深觀諦察，口議
心維，其數為三，其形為橢，其色紅白，其光瑩潔，殆所謂仙露明珠未克方斯朗潤
，松風水月未足比其清華者歟！敷以華臺，經於星紀，永慚非器，未瞻妙神。仰古
德之高深，念吾友之精苦，聊述傾葵之情，唱為喤引，尚蘄 生華之筆，讚以鴻詞！性相常住，非古非今；法界清淨，即境即心。
唯大菩提，法王立極；惟大慈悲，聖師垂則。
繄我支那，挺生玄奘，儀型迦文，精持三藏。
履瑜伽地，炳般若光，靈珠曄曄，奕世芬芳！
是寶明海，是大圓鏡，是舍那體，是彌陀性。
守清得之，定如供之，昱山塔之，太虛頌之。
因陀羅網，重重涉入，一攝一切，一切一攝。
熾然莊嚴，性自解脫；熾然讚歎，性離言說。
但如是觀，莫分別思！大地佛子，敬斯仰斯！
<頁 id="32p263"/>

<詩>大林寺大殿奠基說偈</詩>
徹金剛際，是菩提場；敷如來座，一切吉羊！

<詩>如來托缽像贊</詩>
第四代祖，優波毱多，去佛匪久，行跡先訛。
傳來振那，時地彌遠，大化威儀，何從指點？
爰此象邦，歷三千載，率眾乞食，彷彿猶在。
哀告娑婆，三寶難值，瞻茲遺型，敬受勿失！
<頁 id="32p264"/>

<詩>彌勒菩薩像讚</詩>
稽首慈氏佛，一生補處尊！居兜率內院，方便攝三根。
弘演深密教，開示瑜伽論。當來下人世，說法度含生。

<詩>題無量壽佛馴獅圖</詩>
心慈無瞋，猛獅亦馴，各安生理，天下歸仁。

<詩>題達磨面壁圖</詩>
十方無壁，達磨覿面，空殞梅枯，者個不變。

<詩>丙辰夏杪自題</詩>
一扇板門蚌開閉，六面玻窗龜藏曳，棺材裏歌薤露萹，死時二十有八歲。

<詩>三十自題</詩>
三中無十，十中無三，十三三十，無端如環，
不攝不入，無欠無餘，即非三十，是名太虛。
<頁 id="32p265"/>

<詩>自題</詩>
你，你，我認識你，我認識你，你就是你。

<詩>和慧明老法師自題小影</詩>
法門寥落，道樹凋殘，龍象蹴踏，其任誰堪！
茲有大師，廣開粥飯，鐵額銅頭，十方聚會，龍蛇不分，涇渭自判。
乃乘如實之道，游戲地獄人間。一根釘耙四條齒，橫掃千軍無敢當！

<詩>題式海法師遺象</詩>
大千經卷剖微塵，幻化身同法性身，摝取碧潭空界月，始知非假亦非真。

<詩>題華山法師道影</詩>
六大無居，形周法界，一圓不立，體露心源。
證密因於赤城，現妙嚴於白鶴。剖微塵出大千經典，拈莖草作丈六金身。
威音前馬角，高卓杖頭；空劫外龍華，曲蟠如意。
<頁 id="32p266"/>
<段/>贊曰：釋尊說法四十九年，師示世亦四十九年，哀哉四十九年，快哉四十九年！
當與有緣，永留淨念。

<詩>題佛心叢刊</詩>
本佛心，觀世音，宣法音，度人心。
佛心人心無二心，世音法音唯一音，二心非真心，一音即圓音，
真心燦燦超今古，落落圓音貫古今。

<詩>題唯識方便談</詩>
方便以通俗，引之令入真，正聞熏聖教，思修證法身。

<詩>題佛教日用文件大全</詩>
佛法如如萬法融，真真俗俗本圓通，若能悟得無他事，只在尋常日用中。

<詩>根慧和尚輯成法華懺略儀書此頌之</詩>
五乘三乘諸善巧，一入法華無不妙，君看蓮開果現時，六根清淨佛光照。

<詩>贈永空隆虛（即嚴少孚）赴寶華求戒</詩>
<頁 id="32p267"/>
若見諸相非相，便見非相諸相，了得皮毛本空，幻成須菩提樣。

<詩>示大勇</詩>
<段/>乙丑之夏，予自五臺過北京，大勇將率眾赴西藏學密，乞示法語，書此付之。心佛眾生，一如無別，下同悲仰，上齊慈力。（本依）
率身律儀，澡心冰雪，嚴己正人，住持體立。（嚴正）
寬消峻怨，和凝厚德，事緣吉羊，成由福澤。（寬和）
隨順時機，施行法教，攝化無方，廣學善巧。（攝化）

<詩>書箑贈智光同學</詩>
三千年來祇園舍，十六載前金陵城，眉毛廝結不曾解，水月空花更幾生。

<詩>書箑贈象賢禪者</詩>
要作法門龍象，須親佛國聖賢，普敬飛潛動植，菩提涅槃自然。

<詩>贈大圓居士</詩>
<頁 id="32p268"/>
分別瑜伽相，圓明般若心，解通深密義，大振海潮音。

<詩>贈弘一法師</詩>
聖教照心，佛律嚴身，內外清淨，菩提之因。

<詩>贈大醒</詩>
治學如樸學者，辦事如職事僧，講經師以宏法，禪和子以持身。

<詩>書贈法尊</詩>
進趣菩提道，集修福慧糧，貫通華藏梵，法海湛心光。

<詩>贈福善</詩>
<段/>余三十歲出楞嚴攝論、道學論衡，說法滬漢。今值福善三十歲，書此貽之。釋尊三十成菩提，孔子三十稱而立，我亦三十弘法初，汝應珍重汝三十！

<詩>書贈某師</詩>
雀啄復四顧，燕寢無二心，量大福亦大，機深禍亦深。
<頁 id="32p269"/>

<詩>祝蔣主席六旬大慶</詩>
武侯躬親，國民胥賴，宣聖耳順，仁壽同登！

<詩>李鳳岐先生夫婦雙慶壽</詩>
勤儉起家，孝悌立本，相以淑賢，紹以佛種，
厚德載福，乃臻耆壽，流茲芳馨，太上不朽。

<詩>悼智藏</詩>
喜爾英年崛起，紹隆佛種有人，何竟秀而不實，我乃悲慟無倫！

<詩>書贈青松和尚</詩>
盡歷天時氣暑寒，備嘗人世味甜酸，大悲從此多方便，也作尋聲救苦觀。

<詩>書贈若曾居士</詩>
若人欲了知，曾見一切佛，先發菩提心，生在真極樂。

<詩>書贈秋舫醫士</詩>
<頁 id="32p270"/>
眾生癡愛，菩薩大悲，因是有病，因病有醫。
應病施藥，唯適所宜。心淨土淨，為大總持。

<詩>為汪波止書</詩>
不動菩薩座，上生兜率天，法界開心殿，妙音聞密園。

<詩>中國佛教會會務訓練班訓辭</詩>
以解導行，以行驗解；行解相應，澄淨僧海。

<詩>題和合粉</詩>
淨素資生性乃全，古云民以食為天，舌根滋味調和處，證此圓通第一鮮。

<詩>南風歌</詩>
南風浪浪兮，吹來大地春光，萬紫千紅咸欣賞。
南風熏熏兮，吹開慘霧愁雲，青天白日共歡欣。
南風煦煦兮，吹盡魔氛殺氣，聯合國皆慶勝利。
南風浩浩兮，吹去塵勞俗套，人人快活無煩惱。
<頁 id="32p271"/>

<詩>宇宙之人生</詩>
　　　人啊！
　　　　生物啊！
　　　祇是：
　　　圓徹靈活全宇宙，而沒有你我他，
　　　但而，
　　　　你我他莫不是圓徹靈活的全宇宙。
　　　知啊！
　　　　信樂啊！
　　　　進行你圓徹靈活的全宇宙的通路，
　　　行啊！
<頁 id="32p272"/>
　　　精進啊！
　　　　實現你圓徹靈活的全宇宙真身。
　　　　　 ×　　　　　 ×　　　　　　×　　　　　　×　　　　　　　×
　　　 吾之靈明以吾身為中心，
　　　　 洞徹全身與環境以至太空無量之星海，
　　　　 實現圓徹靈活的全宇宙真身。
　　　 人啊！
　　　　 生物啊！
　　　　 爾知此信向此行此精進此；
　　　　 爾之靈明亦當以爾身為中心，
　　　 實現圓徹靈活的全宇宙真身。
<頁 id="32p273"/>
<詩集>詩餘</詩集>

<詩>憶秦娥（甬江重別白慧）</詩>
春江畔，衲衣憔悴；曾相見，曾相見，暮雲輕斂，暮風微扇。
畫梁飛去秋歸燕，聯吟幾度星辰換；千山千水，好期重面！

<詩>浪洶沙（秋感）</詩>
思遠更情柔，容易成愁，百年歲月順風舟，烏獲飛廉難挽住，似水東流。
大陸莽殷憂，無地勾留，病魂且作夢中遊；曾是幽居多感慨，何況清秋！

<詩>疏影(中秋)</詩>
批風抹月，俄倚遍雕闌真個癡絕！玉宇瓊樓，無限高寒，欲把蟾桂輕折。
問他今夕是何夕？卻正是中秋佳節。望不穿遠浦長空，一片波光明滅。
天際虹橋廿四，襯深青淺碧，益顯孤潔。忽有清音盪漾，情懷一曲，洞簫吹徹。
心心七竅玲瓏，跌宕飛動，生生活活；遊遍了天上人間，早是胸填冰雪。
<頁 id="32p274"/>

<詩>行香子(焦山春望)</詩>
雲湧山邊，浪湧山邊，渺春光浩蕩無邊。
俯窺大陸，人在峰巔；看岫生雲，雲如浪，浪搖天。
雲斷還連，浪碎還圓，遠凝眸細草芊綿；
喜高花大柳，香染絲牽。且酌杯茗吟佳句，炷爐煙。

<詩>菩薩蠻(海樓春晚)</詩>
疏林漠漠游絲織，春山數點嵌空碧；滄海一危樓，憑消萬古愁。
風高浪腳立，日暮雲頭急，鳥倦滯歸程，一枝一旅亭。

<詩>鳳凰臺上憶吹簫（喜湛菴重訪普陀疊在京口見懷韻）</詩>
海外仙岑，人間佛國，白華紫竹堆堆，恍蓬萊清淺，金碧樓臺。
多有蓮花淨侶，控青鸞黃鵠飛來，閒消受茶清香靜，幾度徘徊。
感深中州上士，疑再世蘇髯，只是憐才。思平生道誼，真個陳雷！
千里兩番風雨，灑清言開我襟懷。儻能使懺除綺語，超出塵埃。
<頁 id="32p275"/>

<詩>滿紅紅(喜憨杜多出關見過)</詩>
千日關期圓滿也，看摶鵬息喜。昨睹春風顏面，豐華逾昔。
海上閒居饒逸趣，人間流譽多知識。終有時，象擲與獅，拿君休息。
觀幻化，忘羅織；離妄想，清心跡；伴爐香，蓮漏足消長日。
一出剛逢菩薩誕，重修要使天魔泣。只眼前憐取菜花黃，荳苗碧。

<詩>鳳凰臺上憶吹簫(與湛菴亦幻同作)</詩>
人影搖搖，燈光淡淡，糢糊一片沉吟。雜零鐘碎梵，飛度長林。
更聽淙淙流水，好如彈錦瑟瑤琴。儻添個娟娟明月，豁盡塵襟。
離離一天星斗，是點點詩魂，燦燦來心。這雄才奇氣，神鬼憑臨！
一往豪歌高唱，恐傾了梅尉仙岑。快分付幽思清夢，莫再相侵！

<詩>王三昧</詩>
甬山頭，一塔俯江流；祥呈白雀，禪參布袋明州，十茆三洞望中收。（甬江塔）
<頁 id="32p276"/>
雪竇山，曾應宋君夢；九峰五巖，二十里雲迎送，瀑飛千丈玉龍縱。（雪竇山）
資聖寺，明覺顯禪師；捷機俊語，碧巖集裏曾知，天下禪宗繼起誰？（資聖寺）
上雪峰，雲雨阻重重；徒殷策杖，未能撥破空濛，彷彿當從夢裏逢。（上雪峰）

<詩>倒王三味（甲子除夕）</詩>
心有天游萬化融，風吹雪度長空；逆流西上，回首大江東，歲又終。

<詩>王三昧(乙丑元旦)</詩>
乙丑年，元旦樂行船；風收雨歇，昨宵舊染盡湔，清朗乾坤新霽天。

<詩>王三昧</詩>
虎邱上，生公說法堂；點頭頑石，引人憑眺斜陽，廿里蘇城七里塘。[虎邱山]
寒山寺，鐘聲到客船；詩字雙絕，一碑中外流傳，曉色蒼茫憶古禪。[寒山寺]
寶筏菴，廿載一詩龕；昔時頻過，畫中禪意重參，梅欲相將鄧尉探。[寶筏菴]
報恩塔，九層凌碧霄；寶坊瓊宇，三吳首剎岧嶢，玉帶河環一水遙。[保恩塔]
<頁 id="32p277"/>

<詩>王三昧(保國寺)</詩>
靈山古，佛殿閱千春；嶺環松抱，溪聲常轉法輪，玉宇瓊樓湧現新。

<詩>倒王三昧(古靈山觀雪)</詩>
一臥靈山忘歲暮，忽驚白遍深樹；珠網羅空，法身堂堂露，光交錯。

<詩>下弦月</詩>
碧巖下，古洞辟炎寒；松竹爭翠，楓栗飛丹，萬峰高擁一樓安。[第一洞]
披翠徑，乘興上巖頭；晨曦吐豔，朝露忘憂，一聲長嘯岫雲收。[二層巖]
兩株柏，雙飛綠鳳凰；冬含日煖，夏引風涼，秋月春山湛佛光。[柏光林]
磐石上，偶坐喜山空；明明寶海，浩浩天風，帝網森羅夕照紅。[磐石上]

<詩>憶江南(春寒)</詩>
呵開硯底，凍住毫端，不信人間春已至，重裘猶自怯春寒，獸炭一爐殘。

<詩>念奴嬌(莫干山上)</詩>
<頁 id="32p278"/>
莫干山上夏清涼，招聚東南文物。雨後劍池增勝概，雙瀑飛鳴崖壁。
虹飲霞波，蟬吟竹蔭，瓜藕調冰雪。布鞋芒笠，個中誰是人傑！
堪憫多難，民生頻年憔悴，災又江河發。列國爭雄相起仆，戰雲天際明滅。
一念回頭，同登彼岸，風拂青螺髮。萬峰深處，高空獨朗心月。

<詩>十九界</詩>
長江水急，駛不停留；淵淵藏識，汨汨天遊，蘆花明月不勝秋。
口慈逝覺，勇逸嚴颺；必愚乃智，惟敬斯剛，四大明王護道場。

<詩>王三昧</詩>
雲影裏，日面佛舒輝；林深筱密，山在青濛翠，數聲幽鳥破煙飛。[古陽堂]
山欲睡，楓林亦紅褪；遙望玄關，瀑布巖飛墜，灌頂醍醐觀自在。[灌頂寺]
<類 t="詩.">《聯　語》</類>

<詩>臺灣基隆寺塔</詩>
<頁 id="32p279"/>
師性馴時先師靈骨在；象王行處萬象法身融。

<詩>淨慈寺大殿</詩>
六橋煙水，三竺香雲，正覺南屏鐘破曉；
雙樹戢輝，五天潛響，卻欣東土佛常春。

<詩>星洲龍山寺山門</詩>
龍得水以靈通，文瀾騰覺地；山有僧而名貴，烈日炳炎洲。

<詩>南普陀寺大悲殿</詩>
五老此留形，清淨為心皆補怛；普門無定相，慈悲濟物即觀音。

<詩>南普陀寺後山太虛臺</詩>
雲影波光天上下，濤音松籟海中邊。

<詩>太平巖</詩>
鳥談不生法，雲畫太平圖。
四山天作蓋，萬石海為鄰。
<頁 id="32p280"/>

<詩>萬石巖</詩>
海上有山森萬石，人間渡世仗宏船。
有人來續虎溪笑，茲地重開蓮漏聲。

<詩>紫雲巖</詩>
諸惡莫作，眾善奉行，一德一心斯至矣；
多福自求，鉅災共息，千手千眼其嚴乎！

<詩>慧泉寺</詩>
入門親證慧無相，到寺方知泉自清。

<詩>雪峰寺</詩>
且向洪鑪拈片雪，直從平地起孤峰。

<詩>烏尤寺禪堂</詩>
心非內外中間，得無所得；法離見聞覺知，生即不生。

<詩>烏尤寺大雄寶殿</詩>
<頁 id="32p281"/>
大雄包萬化源，法雨弘施，草木昆蟲沾利益；
正覺超三乘表，身雲遍滿，虛空世界放光明。

<詩>烏尤山止息亭</詩>
雲影波光天上下，松濤竹韻水中央。

<詩>縉雲寺大雄寶殿</詩>
芬郁靈臺，三際寂光常照徹；華嚴覺地，十方剎海總含容。

<詩>縉雲寺雙柏精舍</詩>
禪貫浙川，昔有桂香曾遍馥；教融漢藏，今應柏翠此長春。

<詩>縉雲寺山道松門</詩>
萬木參天嚴佛國，雙松夾道護山門。

<詩>縉雲山斬龍埡牌坊</詩>
雙峰接引塵勞侶，一道昇登解脫門。
<頁 id="32p282"/>

<詩>開封鐵塔寺佛殿落成</詩>
寶塔重輝，開國家治平昌運；金容再耀，建民眾信仰中心。

<詩>開封佛學社大殿</詩>
真識顯而實際彰，舒海目於寶方，俯提十地；
至道圓而粹容顯，挺光儀於垢域，下控三乘。

<詩>恭輓國父孫中山先生</詩>
但知愛國利民，革命歷艱危，屢仆屢興成大業；
不忘悟人覺世，捨身示群眾，即空即假入中觀。

<詩>輓李隱塵居士</詩>
從漢皋聞佛說，十年來修學精進，宏護無間，直欲現身滿普賢行願；
周海國轉法輪，一心待領導群流，𢗞張至教，何期撤手歸常寂道場？

<詩>輓段執政</詩>
<頁 id="32p283"/>
民國元勳驚忽逝，蓮臺上品卜高生！

<詩>輓黃膺白先生</詩>
廿年友誼，十載佛緣，說法莫干山，遍正覺談常在憶；
一代通才，萬方多難，驚心黃歇浦，太平洋水普騰哀！

<詩>輓章太炎先生</詩>
佛乘自昔尊開士，國學於今失大師！

<詩>輓竺庵老和尚</詩>
憶昔偕登廬阜，發現大林，後蓮社繼開，七載精勤功不朽；
悼今忽逝迎江，曾修古塔，又華樓創建，一生堅卓道堪尊。

<詩>玉慧觀逝世三周紀念</詩>
慧證真如，乘願再來興佛教；觀成自在，隨機四眾會青年。

<詩>輓張自忠將軍</詩>
<頁 id="32p284"/>
精忠報國追先哲，碧血丹心照汗青。

<詩>輓朱子橋將軍</詩>
現將軍身，拯國救民；行菩薩道，護教培僧。

<詩>輓竟無居士</詩>
勝軍論後有斯文，公已追蹤先覺；石埭門中空上座，我尤孤掌增哀！

<詩>輓羅斯福總統</詩>
勝利和平憑奠定，勳名德業永昭垂。

<詩>輓格桑澤仁</詩>
籌譯漢經，縉雲刱議；逖聞噩耗，京國追懷。

<詩>上海念佛社</詩>
願將佛手雙垂下，摩得人心一樣平。[接引佛]
接引逢三聖，虔誠秉一心。[三聖像]
<頁 id="32p285"/>

<詩>伴雲精舍大殿</詩>
寺僻惟餘雲作伴，潭清卻許月來窺。

<詩>衡山花藥山</詩>
花為世上莊嚴客，藥是人間保護神。

<詩>塔坪寺</詩>
塔髻凌空，七寶莊嚴開佛剎；坪林聳秀，四山蒼翠映禪襟。

<詩>湖南大溈山柳凡和尚墓</詩>
恢復溈庭，我亦聞風興起者；重光密印，公其乘願再來人！

<詩>大雄中學</詩>
養成國士憑中學，發達人生至大雄。

<詩>贈卻非</詩>
奪卻境人，行深般若波羅密；都非心物，義證菩提阿耨多。
<頁 id="32p286"/>

<詩>義德堂</詩>
西天玉佛來東土，南海金仙過北臺。
毘勒非無亦非有，真如何異復何同！

<詩>瑞于法師－－瑞于師號癡禪</詩>
癡絕閑心盡，禪餘韻事饒。

<詩>贈黃曼士居士</詩>
神會語言外，爽飛眉宇間。

<詩>法舫法師住持三佛閣</詩>
好從佛閣閒田地，高建僧園正法幢。

<詩>為羅普悟書</詩>
普門眾相原無相，悟道因言不在言。

<詩>為惠宗和尚書</詩>
<頁 id="32p287"/>
據千光座示心地，坐一微塵轉法輪。

<詩>題贈楊振仁居士</詩>
振臂一呼來谷響，仁心萬物有天知。

<詩>為慧善居士書</詩>
慧眼觀無我，善心唯利他。

<詩>為蓮華會書</詩>
遙觀極樂天邊月，去作蓮花會上人。

<詩>為和卿居士書</詩>
不住布施相，常生清淨心。

<詩>大悲主席海潮</詩>
荷擔如來家業，住持圓覺伽藍。

<詩>為夏稚菴書</詩>
<頁 id="32p288"/>
慧海翻瀾彰萬法，明星舒彩悟唯心。

<詩>贈伹衡卿（法名普衡）</詩>
破除執障心彌普，洗盡貪嗔意乃衡。

<詩>贈乘材</詩>
大乘總持惟般若，良材實現是菩提。

<詩>贈劉碩廷（法名慧碩）</詩>
慧海不波原妙有，碩人無像即真空。

<詩>為寬靜方丈書</詩>
法豁雅化淵明溯，蓮社風規惠遠依。

<詩>慧明受持</詩>
至人若無若虛，盛德不矜不伐。

<詩>海定受持</詩>
<頁 id="32p289"/>
海天浩浩風常定。

<詩>悟嚴受持</詩>
悟澈心源方信佛，嚴持戒律始為僧。

<詩>為竺霞書</詩>
竺國梵僧傳佛法，霞天錦地露心光。

<詩>為法橋和尚書</詩>
未許波紋生古井，閒看塔影高邱。

<詩>為演密書</詩>
演揚清淨微妙法，密在汝邊非他求。

<詩>書貽性覺</詩>
聞見欲眾而釆擇欲謹，學問欲博而行己欲敦。

<詩>為能寬書</詩>
<頁 id="32p290"/>
言思盡處非空有，現實超然出幻真。

<詩>慧清受持</詩>
那得清如許，源頭活水來。

<詩>弘悲求書</詩>
覺樹之根，善芽所萌。

<詩>贈聖悟法師</詩>
衣如作畫須求澹，山似論文不喜平。

<詩>為永戾師書</詩>
真漚乍逝圓澄海，露地當馳大白牛。

<詩>為松泉書</詩>
人間到此塵囂盡，應發菩提向上心！

<詩>為丁滄波社長書</詩>
<頁 id="32p291"/>
滄海浴紅日，波濤映白雲。
 
<詩>贈王霈長醫師</詩>
仁術佛心行古道，神針法灸起沈痾。

<詩>為慧熙－－黃孝緝－－居士書</詩>
智慧長生最清淨，緝熙何處不光明。

<詩>學眾受持</詩>
在國民痼疾通病下，儘先去私戒懶，方可趕上人程，為國民樹立模範；
從佛教機關法團中，實踐為公服務，乃能養成僧格，將佛教振興起來。

<詩>為續明書</詩>
學貴知要，不在貪多；用貴適時，不專泥古。

<詩>示徒眾</詩>
嚴切己對治行，不加矯飾；除悟他當機語，少作閒談！
<頁 id="32p292"/>
<文 t="詩.">潮音草舍詩存外集</文>

<詩>雙溪臨行太虛上人有詩見贈次原韻奉酬　 月　賓</詩>
粵南得得與君游，勝境名山涉未周。溪水乍流聲及世，秋風又送雨催秋；
梧桐月落蒼崖冷，鴻雁夜鳴遠客愁。聊作短章相別去，好期他日話情幽。

<詩>酬太虛贈原韻　　　　　　　　　　　　 白　慧</詩>
管見囿蹄涔，高懷海共深。難將游客衲，長倚大王襟。
別恨填河石，清詞擲地金。此行宜守拙，萬事付沉淪。

<詩>和太虛大師蘇家山晚眺　　　　　　　　 譚孟翊</詩>
攬轡澄清未可望，海天一色混微茫。橫流早既驚洪水，避地何妨托瓣香？
前代江山悲戰伐，劫中棋局太荒涼。冷看白流堂堂去，隻手揮戈憶魯陽。

<詩>贈太虛畏友　　　　　　　　　　　　　 惠　敏</詩>
<頁 id="32p293"/>
滄海橫流事太乖，不如策杖步高崖。一襟巒翠寒侵領，滿紙閑吟漫補齋。
信有江山為我遣，愧無珠玉仰君懷。時來風鶴傳遙警，猶憶雞鳴唱曉喈。

<詩>寄太虛羊城　　　　　　　　　　　　　 昱　山</詩>
蒼生有處吾心有，一束肝腸豈讓人！世事原同真諦寂，山間不異度生因。
夢清不厭頻成夢，身了何妨數現身；剎那古今非異事，松花同佛佛同塵。

<詩>庚戍重九前四日遊雙溪訪太虛善知識　　 易實甫</詩>
太虛如太虛，不怕白雲掩；君看青蓮花，那有紅塵染？
昔年七塔寺中，今日雙溪橋上，道人仍是道人，和尚依然和尚。
佳節重陽前四日，我生五十有三年(是日；為余初度)
天親無著皆兄弟，同到靈山豈偶然！

<詩>遊安期巖　　　　　　　　　　　　　　 易裨牛</詩>
秋風吹遠客，同上鶴舒台；山腰白雲掩，香聞丹桂開。
宗雷皆佛侶，秦漢幾仙才；難得烹佳茗，清溪水一杯。
<頁 id="32p294"/>

<詩>遊鄭仙巖祝實甫生日晤太虛　　　　　　 盛芰舲</詩>
一鶴舒何處，荒荒尚有台；溪環雙水合，寺隱萬山開。
生日祝坡老，禪宗有辯才；菖蒲嵒下酒，同盡此深杯。

<詩>積雨悶坐睹悲華室主詩有感次韻答之　　 汪篤甫</詩>
連朝梅雨夏猶寒，隔院鐘聲午夢殘。芳草芊綿平望感，危峰嵯疊等閑看。
擎天一柱談何易，布地黃金賦大難！回首家鄉歸未得，身隨旅雁寄江干。

<詩>送悲華室主回浙　　　　　　　　　　　 戴藹天</詩>
自昔佳山水，風流兩浙聞。卻從殷普渡，別去等閑雲。
鳥倦今知返，蝸藏古所云。猶憐羊石淚，落月每思君！

<詩>次韻寄太虛　　　　　　　　　　　　　 馮君木</詩>
阿師長不滿五尺，光氣籠罩千緇流！語言鬱鬱有至性，眉額蒼蒼橫古憂。
獨往可知逃是託，悲歌真與命為仇。夜深出定忽大笑，射殺天狼四十頭。
<頁 id="32p295"/>

<詩>太虛歸自五羊重來補怛至般若精舍由昱山君紹介清話彌日臨別作七律六首贈之　湛菴豁宣</詩>
垢面狂奴笑口開，壯懷奇抱仰君才！雄圖早見神龍首，俠膽曾登說劍臺。
顧命金湯三藏在，方時鉛槧五羊來。相逢先問曹溪事，掃葉臨風吊幾回。(餘失)

<詩>贈太虛　　　　　　　　　　　　　　　 印　光</詩>
太虛大無邊，何物能相掩？白雲偶爾棲，當處便〔音＋甚〕黯；
吹以浩蕩風，畢竟了無點，庶可見近者，莫由騁駿貶。
太虛無形段，何處能著染？紅塵驀坌起，直下亡清湛；
灑以滂沱雨，徹底盡收歛；方知從本來，原自無增減。

<詩>贈太虛　　　　　　　　　　　　　　　 方粹彥</詩>
三島蓬萊宅謫仙，悠揚廣樂奏鈞天。華嚴法界原無上，兜率層居未覺圓。
了性因緣更剎那，威儀經曲矗三千。吾鄞前哲分明語，應識歸途在者邊。
<頁 id="32p296"/>

<詩>贈太虛用粹彥韻　　　　　　　　　　　 章勺泉</詩>
家家看屬地行仙，只有情天少恨天。默祝年來春健在，欣看花好月長圓。
無邪怕讀詩三百，可欲休言字五千。珍重匡廬結蓮社，鴛鴦常浴佛池邊。

<詩>疊韻答太虛　　　　　　　　　　　　　 章勺泉</詩>
同日霓裳詠眾仙，圍爐呵凍乍寒天，皈依正覺心何忍，傳引高僧說自圓。
畢竟闕疑存夏五，何妨讕語有秋千？慚予老眼糢糊甚，知道相思在那邊！

<詩>新歷元旦試筆懷太虛　　　　　　　　　 章勺泉</詩>
冬季春初兩序經，夢魂何日得安寧？黃花岡上天無眼，紫竹林中地有靈。
我已龍鐘難雨化，誰能鹿逐不雲停！吁嗟治亂尋常事，大士慈悲莫涕零！

<詩>贈太虛　　　　　　　　　　　　　　　 吳又吾</詩>
太邱道廣共欽馳，我識荊州恨已遲。虛白室生心自徹，軟紅塵避跡誰知！
先因後果都休證，流水高山孰與期！生子不甘為僕隸，可能衣缽付吾兒。
<頁 id="32p297"/>
太白詩名中外馳，枚乘般速馬般遲。虛心師竹才還歛，傲骨如梅品可知！
先睹鴻文興景仰，每聆雅教慰心期。生平不願封侯印。汗馬殊勳笑健兒。

<詩>太虛由補怛返甬賦贈　　　　　　　　　 湛 菴</詩>
毒霧蠻煙影響言，曾參奇被殺人冤。劈開世界全球假，痛飲曹溪一滴源。
祖遠有圖明教定，道高無礙退之原。佛門種草蓮花品，潔出泥淤溺是援。
放香吟嘯宴歌離，風壯南薰解慍時，新雨欷歐三疊曲，亂雲高掛一瓢奇。
霧藏豹隱山中適，沂詠聯蟬海上知。獨惜情才明日別，送行聊寫數行詩。

<詩>感懷寄太虛上人　　　　　　　　　　　 穆　郎</詩>
海上秋風厲，中原未息戈；音書胡久絕，君病已如何？
一劍飄零盡，新詩別恨多；艱虞同杜老，哀時淚滂沱。

<詩>贈太虛閉關和原韻　　　　　　　　　　 湛　盦</詩>
收拾昂藏正少年，回頭早已墮詩仙，才人多被聰明誤，開士知幾理解圓。
清聽六時蓮漏永，好舒五色筆花鮮；著書立說男兒事，海內非徒髮白憐。
<頁 id="32p298"/>
無計消磨抱道憂，一瓢高掛此山頭。大填恨海原禽妄，小隱扃關絕世求。
勇退自難存傲岸，活埋權可屏交遊。何堪化作中秋月，圓照滄溟匯百流！
摩挲竿木擅登場，落落胸襟括短長。遯入白華閒玩世，祇憐黃鵠老參方！
天慳屈宋悲同志，古有鐘俞本異鄉。大陸沉沉亦何礙，認真毫忽不曾傷。
廬山莫拒今淘汰，我輩偏偏末劫來；季法難摧魔力盛，半生多病熱心灰。
昇沉似子終為道，天下何人不望崖？如此風雲如此止，千秋重見石門才。

<詩>同上　　　　　　　　　　　　　　　　 鄭昂生</詩>
曾在名山住一年，窮鄉福地判凡仙。九州灰燼微生物，萬劫金甌幾缺圓！
海外而今聞鶴警，專諸無術進魚鮮，群生芻狗甯唯我，碌碌庸庸劇自憐！
既抱西河痛且憂，更無一術出人頭；家貧粟向河侯貸，行苦糜思牧女求。
閃爍名曾灌我耳，清閑地早飽吾遊。殷勤試效眉山老，帶鎮山門萬古流。
<頁 id="32p299"/>
今古興亡活劇場，憑人較短與爭長。河山大地皆妖氣，殿閣連雲仰上方。
自是君身饒佛骨，從來海國勝仙鄉。前生我亦靈山種，墜落紅塵暗自傷。
蝴蝶千年誰大覺，光陰一擲再難來！人間地獄分寸間，死後泥洹骨肉灰。
遍地銅駝悲翳棘，回頭鐵馬勒懸崖。(亦作勘破塵緣都是幻洞，知明鏡亦非台)
君如面壁功成日，許我旁參學善才。

<詩>同上　　　　　　　　　　　　　　　　 湯遯盦</詩>
遁跡空門不計年，靈山會上侶群仙。雲藏佛頂峰皆古，月照禪心影共圓。
萬念拋時風落寞，六根淨處水澄鮮。豈知世界潮流急，滿目滔滔劇可憐！
半生常抱杞人憂，轉瞬紅顏換白頭。良友偶然方外得，閑情還向靜中求。
自從宦海驚殘夢，曾記名山賦勝遊。我欲從君聽說法，江河無奈盡橫流！
聞說梅岑古道場，天海化日正舒長；煙波浩渺空三界，香火因緣動十方；
塵世于今留佛國，蓬山枉自託仙鄉。滄桑時局原無定，獨有虫沙最足傷！
琳宮紺宇鬱崔嵬，裙屐聯翩頂禮來。但使明心能見性，未妨歷劫任飛灰。
有因自爾生諸果，無物何從著點埃！欲向參寥談妙諦，愧儂不是大蘇才！
<頁 id="32p300"/>

<詩>同上　　　　　　　　　　　　　　　　 昱　山</詩>
一座枯禪懶問年，聖凡不住況神仙？塵封竺典經窗冷，氣煖胡床寶月圓。
勺水無源日即涸，大滄得脈久能鮮。夢中說夢膠投漆，白牯狸奴見也憐。
泥牛入海木童憂，淚浸凌霄太嶽頭。般若有生且有死，涅槃□住更無求。
六通三脫閑家具，七寶眾香化佛遊。浪激禹門才絕世，鳳毛麟角少同流！
人身一個戲場場，靜坐閒觀看短長。懶去煙城參上士，且居寂域飲陳方。
了知古月即今月，不擇何鄉是故鄉。說法雲興渾易事，少林落寞最悲傷！
萬境當前冤莫敵，看他事事者元來。輪王富貴塗成炭，學士文章敗若灰。
定水磨清銷孽鏡，智珠照破攝魂台。言言縱似崑崗玉，只奈閻魔不愛才！

<詩>同上　　　　　　　　　　　　　　　　 憨杜多</詩>
掩關我已幾三年，道術如君凡與仙。行止逍遙天地闊，卷舒自在法輪圓。
三生石上情緣結，百尺竿頭禪味鮮。衣裏明珠誰薦得，橫肩雲水故人憐。
<頁 id="32p301"/>
沉淪苦海動心憂，寶筏明明古渡頭。根鈍難聞微妙法，智高還向此中求。
閉關為續宏明集，立志曾經汗漫遊。行到其間暫借問，波濤萬頃斷空流！
及第心空選佛場，頻歌漫唱法音長。道高十丈魔千丈，誼切同方行有方。
俔俔深愧無學術，茫茫何處是家鄉？蓬關空守三更月，露白風清暗自傷。
胸懷自笑無根據，面目從茲失本來。金口喚醒三界夢，木魚敲破萬緣灰。
性天皓潔懸孤月，心地光明拂鏡台。君是佛門詩弟子，文章原有大雄才。

<詩>同上　　　　　　　　　　　　　　　　 佛　支</詩>
靈山一會在當年，夙學何殊謫降仙，滄海桑田多變改，涅槃生死固同圓。
掩關讀佛心常寂，握筆談禪理轉鮮。未睹吾君真面目，今觀雅作自堪憐。
海外清風吹百憂，定中明月掛心頭。花香鳥語天然樂，山色溪聲不待求。
多少勞生空自昧，無邊勝境只浮遊。聞君深入圓通路，累劫塵緣付碧流。
<頁 id="32p302"/>
洗足躋登選佛場，坐觀南海水流長。魚龍蟄息潛深窟，物我同根契大方。
摘葉尋枝非子願，韜光晦跡憶家鄉，丈夫固有沖天志，爭奈庸人暗自傷！
春去花殘午夢回，圓通消息忽東來。白雲出岫千峰靜，皓月臨窗百念灰。
自古譚經舞頑石，而今聞道仰歌臺。因緣有感方能達，法界全身現善才。

<詩>贈遯世无悶廬主　　　　　　　　　　　 介　石</詩>
太上無名強立關、虛空粉碎絕緣攀；遊心三昧成唯識，功德重重帝網斕。

<詩>讀普陀志寄懷悲華子　　　　　　　　　仌紘</詩>
潮音千古自潺湲，筆底風光已醉顏。占盡名山僧可妒，走窮世路客思還。
洛迦靈躅緣何薄？支遁清談興尚慳。分付白雲遲谷口，會尋梅尉叩松關。

<詩>贈太虛　　　　　　　　　　　　　　　 方瘦梅</詩>
片帆遠渡海之東，為訪高僧到梵宮。詠絮清才慚道韞，發矇雄辯有生公。
禪機參悟塵緣淨，佛法皈依翳障空。[亦作白雲千丈隱無隱，明月一簾空不空]
最愛錫麟菴外過，蒲團跌坐白雲叢。
<頁 id="32p303"/>

<詩>贈別太虛上人　　　　　　　　　　　　 方瘦梅</詩>
征輪今已賦歸辭，此去名山有所思；休說禪機空一代，但論文學亦吾師。
山光水色牽吟裾，半月優游意自舒；開到黃花霜落後，再來重訪遠公廬。

<詩>題昧盦詩錄　　　　　　　　　　　　　 八不頭陀道階</詩>
也勝斷舌才，那曾欠詩債！佛亦不喜聞，直弄虛空壞。者個死苗條，豈存碧悠界？
價縱重娑婆，我亦無心賣。獅子開口來，一棒當打殺。文采莖草頭，溪聲吐奇快。
如是復如是，面南看斗掛；寒山清歌徹，萬峰齊膜拜。近代有若人，靈慧真天邁，
藻思表裏瑩，陸離且光怪！眼底無作家，意曠語峻隘，何為恨文字，留與來者戒。

<詩>前題　　　　　　　　　　　　　　　　昱山嬾石</詩>
法界奏大音，群響為之應，廓若浩蕩風，元力彌動靜。
南溟蟠翼龍，紅塵那伽定，覷破祖師機，吞卻佛三乘。
駕以奇邁才，微詠寄清興；文章建法幢，引入曹谿徑。
名山遇方子，獨傾慧耳聽，假手繡梓人，惠澤天下贈。
<頁 id="32p304"/>

<詩>前題　　　　　　　　　　　　　　　　 豁　宣</詩>
韶齡脫白氣神清，大志男兒疇敢爭！穎悟天姿出世表，靈通禪藻濟時英。
奇逢最愛才無匹，豪吐非關語不平。一卷新詩惠相示，使人折節更心傾。
咳唾如珠走玉盤，光鮮顆顆射毫端。偉稱年富多聞士，悟選心空及第官。
智比少師堪輔世，文長潛子直非韓。浩然為法忘身偈，破浪乘風媿茍安。
鹿園剪燭論文章，稽呂忘年契素長。底事淵源賡肇遠，任他醇疵議荀楊。
命宮磨蝎形坡老，塵網吹腥醉晚唐。誠入華胥一團夢，𨚗同游戲歷軒黃！
高飄雲鶴夜沉沉，芥劫蓮根夙種深。七字簡超甌北體，五言雄邁劍南吟；
豈拘格律違天籟，不費推敲見慧心。若作詩僧會君子，可憐海宇絕知音。

<詩>前題　　　　　　　　　　　　　　　　 陳誦洛</詩>
太虛清思了無敵，雙管獨開天外天。紅蓼花深秋有淚，白蘋洲暖水生煙。
一簾花影怒于潮，仰首不知明月高；欲把幽情付吟詠，可憐殘夜正蕭蕭！
風流魏晉之間客，一枕初回句亦涼；莫笑青雲不直上，紅塵自有白雲鄉。
<頁 id="32p305"/>

<詩>前題　　　　　　　　　　　　　　　　 方衛珍</詩>
溈山面壁十年功，一葉葦航度浙東，到處紅塵都歛跡，漫天花雨灑濛濛。
韻語何人繼玉臺，那知方外有奇才！生公說法點頭石，為聽吟詩立草萊。
心如冰雪氣如虹，跨鶴行吟四大空；一卷新詩誰比擬？寄禪之後有我公！

<詩>前題　　　　　　　　　　　　　　　　 方稼孫</詩>
我本一狂徒，才荒學又蕪，私心承教澤，灌頂共醍醐。
斯世浮華尚，惟君習染無！昧盦新翰墨，一字一珍珠。

<詩>囑觀音寺太虛上人集詩僧會　　　　　　 陸鎮亭</詩>
郡城西北隅，古有觀音寺，不知廢何時，已難考圖誌；相傳乾隆時，佛緣實刱始。
吾家高叔祖，左右贊其事，解囊出千金，一一為位置，割田二十畝，兼以備倉積。
月湖邵侍郎，勒文為詮次；迄今二百年，豐碑負贔屭，雖非大叢林，名勝孰軒輊！
<頁 id="32p306"/>
湘南敬長老，與吾有夙契；天童主禪席，時時有退志，要來西河營，預為退院地。
吾已具請書，敦迫至再四，後亦不果來，其徒莊嚴嗣。再傳至太虛，詩才妙無比，
自師皎然皎，不效秘演秘，四朋多詩僧，物各聚以類，太虛修尺素，一一為招致，
齊集此寺中，標新復領異。我年逾八十，來日苦無幾，喜與方外交，藉可俗塵避。
此日作此詩，詩鉤綴香餌，空谷遲爾音，幸無金玉閟！

<詩>送太虛法師東遊　　　　　　　　　　　 陳玄嬰</詩>
生天吃佛嘗謂余，有少年僧曰太虛，某水某山足幾遍，一瓢一笠身無餘。
爾來見我誇秀句，不肯旁人讀枯書。忽然振袖朝海去，海風吹起青芙蕖。

<詩>太虛法師代予遠赴東瀛用木犀香社香韻賦此聊當陽關三疊　圓　瑛</詩>
詩囊禪缽曼陀香，今日浮槎度遠方；惜別偏憐遊子意，豪吟不讓謫仙狂。
半生歲月曾如駛，滿鬢鬚眉幾欲霜；此去東瀛酬壯志，昧盦應續句琳琅。

<詩>贈太虛法師東瀛弘法　　　　　　　　　 若　佛</詩>
<頁 id="32p307"/>
萬里長風此快行，東瀛深處釣鯤鯨；魚龍好度休餘種，神鬼皈依且盡情。
莫把權乘聯日教，直將勝法覺臺氓。佇看飛錫歸來日，一段光明報海程。
一片帆征挂滄海，廿年時事笑強鄰。心頭眼角無餘子，世外人間有幾民？
中日國交泯虎視，佛耶教爭息鷹瞵。挽回東亞盲爭局，端賴君傳妙法親！
仙槎此去泛平洋，盡把浮雲抉太蒼。開出一輪紅慧日，放來萬道白毫光。
回天有願君堪果，治世無才我厭狂。海國湖山餘清賞，平分風月兩珠囊。
聞道扶桑景物姚，好收煙月入詩瓢。杉田覽勝連金澤，櫪木探奇瀉玉潮；
上野林花依淺草，西京山水擁重橋；琵琶湖畔如停轡，天女無妨蕩畫橈。

<詩>同上　　　　　　　　　　　　　　　　 卻　非</詩>
此日送君萬里行，檣帆不觸海驚鯨。扶桑化盡人無種，腐草靈通道與情。
頹筆尖頭談武略，破詩瓢底啟文明。等閑咳唾西來意，師範東瀛課佛程。
東漢傳來丈六身，旃檀瑞竟入強鄰。中原操莽傷人道，上古羲軒愧我民。
靄靄青天皆佛眼，茫茫滄海足師瞵。江河淮海猶兄弟，莫逆同為骨肉親。
寶嚴十里古寒香，郁郁靈芬播遠方；自是梅花多傲骨，縱經風雪不顛狂。
美名且令滿天下，交契還憐兩鬢霜；分付鶴兒須仔細，冰壺珍貯玉琳瑯。
遠行時節已秋天，點檢衣單須挾綿；布衲細縫女紅線，桐琴宜上伯牙絃。
勞人似我慚今日，壯志猶君非晚年；草草文章魁大塊，筆尖吐露未生前。
棘栗橫肩駕海蛟，一瓶一缽一詩瓢，雲門作者弄蛇手，屠戶成名操狗刀。
國際日中關市道，軍行海外簡兒曹；子魚身手同無用，空自勞人歎二毛。
浮杯截水度汪洋，沆瀣瀰漫蒸太蒼；推出一輪東國日，放開兩袖破天荒。
愛如冬日嫌人少，牧似靈鉤息象狂。好解詩囊傳佛法，紅塵白浪隱羲皇。
<頁 id="32p308"/>

<詩>同上　　　　　　　　　　　　　　　　 吟　雪</詩>
飆輪直指扶桑國，教鞭遙挂珊瑚枝。仙臺雄峙渺無際，畸士豪吟信有為。
島國維新功在佛，神州宏教望歸師。即今破浪乘風去，龍象昌明會有期。
<頁 id="32p309"/>
遠遊得道效杯渡，刻苦吟詩似閬仙。瀛海蒼茫百靈窟，神山跋涉萬峰顛；
人生磊落何中外？世事滄桑閱歲年。寄語留東諸學子：窮源端在大乘禪。

<詩>寄贈太虛法師東遊扶桑　　　　　　　　 昱山嬾石</詩>
枯禪夜坐一燈青，萬事平沉了此情；天半神遊傳玉詔，送舟十萬海風生。
萬里東瀛水接天，乘風杯渡羨君賢；詩囊添得新詩卷，郵寄山中莫隔年！
高風遠紹古浮杯，漫說前人不再來；擔得一肩風雨好，也宜布種也宜栽。

<詩>送吾師東行　　　　　　　　　　　　　 乘　戒</詩>
寶嚴山色想依稀，仙錫忽聞瀛海飛。躡足青雲吳錦燦，舉頭紅日帝珠輝。
蓬萊仙境堪遊賞，故國風光莫忘歸！未得追隨重渡海，悵然欲涕對斜暉！
男兒生世有鴻圖，局促安能老一隅？出化入神欽我佛，上天下地履夷途。
騰空要奪迅雷斧，入水必探滄海珠；跋浪鯤鯨夫子去，長風萬里相追呼。
雲海蒼茫煙雨低，遙遙一水渡東西。日華誼篤冤親化，強弱跡泯物我齊。
世道坦夷消巉巘，航途平易息鯨鯢。黃金世界頓時現，富士山頭景色迷。
<頁 id="32p310"/>

<詩>讀真常之人生書後　　　　　　　　　　 黃淡梅</詩>
拜讀佳章欲斷魂，金聲玉振大雄門；千秋不易真常道，一氣呵成不見痕。
既迓高僧來海島，更看貝葉入仙村。神遊雅句歡無極，願樂追隨哲士論。

<詩>和太虛法師登月眉山詩　　　　　　　　 黃淡梅</詩>
太虛同體世尊師，教化中天慰所思；出世心通持世法，儒家道合釋家宜。
逢迎四海稱芳躅，契合三生仰德儀。愧我東瀛參末座，也隨龍象喜揚眉。

<詩>同上　　　　　　　　　　　　　　　　 許梓桑</詩>
淵源道學足為師，況復詩文繼左思！千里神光環照耀，萬家生佛拜應宜。
是空是色原無相，逃俗逃禪妙有儀。何幸此間陪末席，得瞻芝宇喜揚眉。

<詩>同上　　　　　　　　　　　　　　　　 李石鯨</詩>
妙諦西方道可師，菩提深處最追思。色空悟到天無月，水火難侵佛有儀。
舌底蓮翻花散彩，眼中跡幻俗堪宜。等閒卓錫來千里，大闡宗風到月眉。
<頁 id="32p311"/>

<詩>同上　　　　　　　　　　　　　　　　 齋籐道癡</詩>
世塵捨去伴吾師，環翠仙居絕俗思。梵塔峻成藏骨處，靈泉湧出濯心宜。
溪聲長廣三賢說，山色清淨十聖儀；新道場中新佛住，慈悲圓滿月懸眉。

<詩>贈太虛法師　　　　　　　　　　　　　 道　癡</詩>
詩梵繙開獅子鳴，群山伏處獨崢嶸，栴檀馥郁中華地，腦裂百獸闃莫聲。

<詩>贈太虛法師　　　　　　　　　　　　　 中澤慈愍</詩>
月眉山上卜因緣，塔婆雲霓聳九天；憶起終南導師跡，憑君傳語問千年。

<詩>和太虛法師辭月眉山原韻　　　　　　　 黃淡梅</詩>
惠我鴻裁是我師，離亭菊淚痛腸思。欣看中國高僧聚，愧立臺灣野鶴宜。
召伯甘棠留德澤，遠公遁跡想威儀；於今話別靈泉寺，尚望重遊看月眉！

<詩>別太虛法師　　　　　　　　　　　　　 岐　昌</詩>
<頁 id="32p312"/>
可怪基隆別雨摧，三人同道兩先回；勸君一躍龍門後，快赴明州展法雷！

<詩>贈太虛法師　　　　　　　　　　　　　 勢　山</詩>
微笑拈花既得心，也無蔓葛絡胸襟；彰城飛錫如相問，點指庭前柏樹林。

<詩>贈太虛法師　　　　　　　　　　　　　 施寄庵</詩>
西來一葦迓高僧，洞徹無神論有徵。地愛曇花新駐錫，人為迦葉舊傳燈。
瀾翻慧舌群生仰，月印禪心一片澄。自信道緣殊不淺，江淹喜見惠休曾。
邂逅相逢入道僧，名場回首渺難徵。色身偶現無遮會，法眼真如不夜燈。
生對春風沾物化，神為秋水照人澄。陶然隨喜忘機地，玉版參禪得未曾。

<詩>和太虛法師贈芬蘭女士韻　　　　　　　 林湘沅</詩>
暫捨名山海外遊，知君清福本前修。遠公遁跡因時現，島佛題詩到處留。
結契何分儒與釋，放懷不覺詠和謳。萍蹤幸得風吹聚，劇喜尊前拜貫休。

<詩>和太虛法師贈齋主韻　　　　　　　　　 芬蘭女史</詩>
<頁 id="32p313"/>
欣聞飛錫下靈山，到處留題不等閑；今夕蓬門拜詩佛，一時榮耀極人間。
未能脫俗入靈山，慚愧虛生亦等閑；願得慈雲常愛護，不教流落在塵間。

<詩>贈太虛法師　　　　　　　　　　　　　 黃子清</詩>
人間遊戲我非汝，身外真如君是吾。今日相逢聊一笑，非非夢裏未糢糊。

<詩>太虛法師以近刊兩種見贈　　　　　　　 黃子清</詩>
兩卷大文章，禪機箇裏藏，閉關看法影，走筆寫心香。
生死源頭了。滄桑粟粒忙；攜歸應細讀，頑石點頭狂。

<詩>敘別太虛法師　　　　　　　　　　　　 大　野</詩>
相逢非主亦非賓，無說無言道最真；領略這般清意味。三千法雨潤天人。

<詩>和太虛法師疊魂韻示別原韻　　　　　　 顏雲年</詩>
江頭話別總銷魂，短舸飄然出海門。聚散萍蹤渾似夢，東西泥爪好留痕。
虎溪韻事圖三笑，獅巔嚴寒雨一村。塵世茫茫天欲醉，醒人獨向上乘論。
<頁 id="32p314"/>

<詩>贈太虛法師　　　　　　　　　　　　　 莊櫻癡</詩>
仰斗瞻山在海隅，好風吹送到蓬壺；人生一卷開茅塞，勝讀十年書不殊！

<詩>謝太虛法師為書字　　　　　　　　　　 莊櫻癡</詩>
銀鉤鐵畫勝羲之，白雪陽春句更奇；自笑無鵝能換字，遠公原不為鵝癡。

<詩>題似一草廬石用太虛法師韻　　　　　　 善　慧</詩>
隋侯之珠趙侯璧，輸此萬非道人石；仿彿南陽諸葛廬，澹泊寧靜高自惜。

<詩>送別太虛法師　　　　　　　　　　　　 莊櫻癡</詩>
柳折蒼寒翠冷時，基隆南海各分離，師歸不二儂還客，剪燭西窗訂後期。

<詩>送太虛法師歸甬　　　　　　　　　　　 陳　完</詩>
櫻花照海送君歸，龍氣隨身此又來。珍重楞伽山頂月，獅王踞頂笑如雷。

<詩>次韻贈太虛大師　　　　　　　　　　　 陳元白</詩>
明靜無端落昏動，此生隨業忽成人。最傷心處強兼弱，能見性時妄即真。修德師當齊
<頁 id="32p315"/>
古德，牖民我愧對先民。他年同一拈花笑，前後商量證果因。

<詩>贈太虛上人　　　　　　　　　　　　　 甌江逸叟</詩>
塵世昏昏入夢時，乾坤清氣賴誰持？寒山留有荒涼月，照見愁人睡更遲。
扁舟一葉甬江頭，萬種愁腸老未休；讀罷新詩三百首，滿天清露氣橫秋。
歛跡空山道自高，賞音宛在水之濠；現身如說生公法，頑石依然愧我曹。
煙塵滿眼野橫屍，棋局真成命一絲；祇有慈航風度穩，好教清夢道蓮池。

<詩>和太虛上人游洛伽山原作　　　　　　　 王志澂</詩>
波濤萬頃見汪洋，孤島如舟海上蒼；不識江河有派別，只應天地與包藏。
塔燈明滅頭陀寺，世事玄黃公子裳。滿眼詩情收不得，東風無語立斜陽。

<詩>答太虛上人　　　　　　　　　　　　　 蕭梧喈</詩>
魚龍來聽梵聲高，併作潮頭浪怒號；佛國自成三昧地，海天任捲伍胥濤。
此行鴻雪知何似，得遇聰殊氣亦豪。
（東波贈沙門詩有「雄豪而妙苦而膄，僧有琴聰與密殊」之句。
為語眾生莫惶恐，蓮花四面護周遭。
<頁 id="32p316"/>

<詩>和太虛上人九江望廬山不見詩　　　　　 陳飛公</詩>
徒有嵯峨意，迷離看未真。江聲隨岸曲，雲勢切天親。
面面沉愁色，峰峰說老人。何當撥高霧，遙挹泰山塵！

<詩>喜眛盦來聚漢皋　　　　　　　　　　　 豁　宣</詩>
遵時養晦固真窮，漆里君來不意中。舊雨五年遙楚越，禪機一棒括西東；
縱教各領溪山異，篤信平生志學同。握手掀髯吾已矣，當家種子只推公。

<詩>贈別太虛上人　　　　　　　　　　　　 徐玄聖</詩>
悟徹如如性，捐除種種因；祇園宗妙舌，明月證前身。
契合情何切？追隨志未伸；明朝一帆雨，飛錫大江濱。

<詩>柬太虛法師　　　　　　　　　　　　　 豁　宣</詩>
同憶昔年遊歷苦，東南行腳寄名山；瓢囊衲子餐雲水，風雨懷人夢往還。
天地吾廬真一笑，武昌陋巷假三間；補蘿精舍芙蓉洞，未遂初衷對汗顏。
<頁 id="32p317"/>

<詩>簡覺非上人并呈太虛法師　　　　　　　 程　沅</詩>
剖讀風前貝葉文。佛爐煙裊正香焚；與君文字成相識，翻恐相逢不識君。
異端邪說蜂然起，斯世茫茫失道真；不有通靈文字在，更教何法指迷津！
蠻觸居然也息爭，世人自是祝和平；若教痛定還思痛，定卜笑聲兼哭聲。
翛然來往白雲深，一樣牟尼濟世心；要使眾生心覺悟，幾番說法費沉吟。
尊者瘦於野鶴形，萬株松下兩函經；倘教法似生公說，我欲神遊化石聽。
隨緣旅食舊空門，風雨年年護佛根；漫道古庵遺蹟絕，一株銀杏巋然存。
<段/>（茆濱泗水庵， 洪楊之役燬於兵燹，今改為鄉校，余寓焉。）

<詩>贈太虛上人　　　　　　　　　　　　　 張　謇</詩>
此生不分脫娑婆，正要勝煩冶共和。過去聖賢空舍衛，相輔兄弟戰修羅。
覺人誰洗心成鏡，觀世豈聞面縐河？師儻能為龍象蹴，安排丈室聽維摩。
<頁 id="32p318"/>

<詩>頌太虛上人　　　　　　　　　　　　　 月　賓</詩>
下院一為別，歲時幾度更，回觀營念息，循聽悅情生。寄意勘佳著，知心共密行。
內經能攝論，外說賴平衡；佛理超天演，心宗越世評；國中開覺社，海上指歸程；
願子久如是，名登僧史清！

<詩>聽太虛上人講經象坊橋觀音寺　　　　　 莊蘊寬</詩>
丈室由旬不可思，萬獅子座實容之；一時心量隨高廣，敢補玄奘題壁辭。

<詩>贈太虛和尚　　　　　　　　　　　　　 吳有章</詩>
一面緣深禮數刪，茗甌相對語迴環。人天度世心情切，文字嚴身神氣閒；
講席精研唯識理，禪床透過祖師關。海濱小住塵寰窄，乍別重逢費往還。

<詩>同輪赴申贈太虛法師　　　　　　　　　 陳自聞</詩>
黃鵠磯頭坐，窮源說古今；談經空色相，覺世豁身心。
大乘傳薪妙，（師為自聞講起信論，洞貫微旨，徹悟宏深。）
禪宗悟道深。扁舟秋夜雨，抱膝獨長吟。
也上慈航渡，翻然究道真；雲山千里隔，風雨一燈親。
世界成三毒，心源淨六塵；自慚根性淺，開示賴斯人！
<頁 id="32p319"/>

<詩>有懷太虛法師　　　　　　　　　　　　 陳誦洛</詩>
海國齊聞拜下風，雄談忽吐氣如虹；從知儒佛歸源處，第一真詮是大同。

<詩>聞虛道人將說法相訪之不遇留偈并序　　 飛道人</詩>
<段/>不見阿虛幻相，由冬及春，今來看佗，乃又無相，如是默機，唯阿虛領解耳。
抑笑阿飛饒舌，徒留此偈教壞人家男女耶？定外飛花偶著衣，又牽魔事入玄微；泥牛出海春鶯亂，消息將來聽汝吹。

<詩>海上贈太虛大師　　　　　　　　　　　 太　岳</詩>
塔聲夜湧思阿育，衣缽東來感達磨；振起心源二千載，看君直泝到恆河。
人人見性都成佛，佛佛傳心只度人，安得修羅兵盡洗，眾生無量在微塵！

<詩>入覺社後賦呈太虛上人　　　　　　　　 太　岳</詩>
<頁 id="32p320"/>
彈指當超無色界，秕糠八萬四千春；牟尼而後寧無佛，賢劫之間此有人。
丈六金身曾自屈，大千幻海更誰親？跛驢僥倖遭龍象，蹴踏能堪亦舊因。
人天百萬肅金花，夢繞靈山徑路遐。一自祥雲變雙樹，長教妙法燦蓮花。
皈依自愧根終鈍，
（余甫聽經，肉食即不能下咽，今素食矣。劉笠青、李懷生謂夙世有善根也。 ）
信仰休疑語大夸；直證菩提無上果，何期心性本無差！

<詩>為覺社有所謀而未就歉然於懷因以成詠　 太　岳</詩>
春申一角軟紅深，我老君閒自苦吟。半世親河成皺面，十年面壁見深心。
投身飼虎終何畏，陷額求珠豈外尋？安得黃金無量數，冶磚親為布陀林。

<詩>呈太虛道兄　　　　　　　　　　　　　 圓　瑛</詩>
妙智如如燭萬方，胸藏慧刃露圓光；魔雲消盡晴空界，佛日流輝覺社堂。
捃拾三機歸性海，闡揚四德效獅狂；大雄無礙波濤口，法演隨宜做道場。

<詩>喜耹法音謹成俚語藉表讚揚兼以當贊　　 楊壽昌</詩>
<頁 id="32p321"/>
人世如漚浮，瞥瞬成空寂；曲說揚其波，詭變紛難測；幻網縛重重，妙明自梏失；
浩劫苦循環，嗟彼處褌蝨！仗疇作導師，拭涕拯沉溺；宏啟非身諦，除冥破結習。
道安今幸存，俊辨彌天溢！牛車來燕京，掉此廣長舌，開演法無邊，迴向淨佛國。
般若是誰聞？諸天雨花集；我欣得善利，稽首維摩詰。玄義聆風幡，萬法信唯識。
平生一瓣香，敢為南能爇；慈雲祝遍覆，厲氣慶潛熄。

<詩>恭呈太虛上人　　　　　　　　　　　　 許以復</詩>
我師具大心，入此情世界；我師發宏願，不捨娑婆穢。龍戰血玄黃，劫運修羅邁，
眾人悉攘攘，毋乃利所賣！末法無衲子，往往輕破戒；優婆塞夷眾，迷網依魔外；
凡此諸非法，我師心如痗，運此廣長舌，銷彼五陰蓋；解粘為去縛，慈悲而喜捨。
威音王以前，有何言說解？亦可說得時，大有因緣在。隨機為開示，理事事無礙；
度一切眾生，實無有度者。

<詩>聽太虛法師講經　　　　　　　　　　　 瓠　隱</詩>
<頁 id="32p322"/>
多病維摩詰，扶床若未勝。因緣觀似火，身世冷如冰；
入定超非想，談空達上乘。何當人海內，重遇雁門僧！

<詩>送太虛法師南歸　　　　　　　　　　　 淨　行</詩>
搔首欲問天，皓月當空駐，偏會照離人，不復知其故。我今送師歸，迢遞關山路；
一月照我心，依依不忍去；一月逐師影，牽衣留不住。我初解佛語，轉念無去住，
師來無所來，去亦無從去；超然跡象表，放懷欣所遇。人生本無常，何散復何聚？
寒暑剎那間，千年等流注；懸岩撤手時，家鄉是何處？願同饒此心，靜理了可悟，
莫學古騷人，徒感別離賦！

<詩>敬呈太虛法師　　　　　　　　　　　　 唐洽鑒</詩>
人海茫茫匯萬流，圓明寶月許勾留。社開昭慶齊元照，疏補華嚴匹大休。
持世轉輪微苦受，具緣棄蓋上乘修。疏頑本是吳中石，法聽生公為點頭。
希臘文明輸印度，扶桑本願佐維新。闡揚般若融通義，消滅修羅鬥諍因；
世界亞歐歸一軌，教宗孔墨運雙輪。祝師成就勝功德，慰我靈山會裏人！
<頁 id="32p323"/>

<詩>石屋洞訪太虛大師　　　　　　　　　　 融　壽</詩>
孤山梅未放，芳意在禪襪。浣我京洛塵，聖湖一空闊。
訪師亦無事，澄水見孤月。廬陵米貴賤，此意不可說。
我與洞門石，同受佛記莂。京塵飯香積，湖光鏡冷襪。
數月不見君，廓然益空闊！兀兀度元宵，澄波湧心月。
付與錢塘潮，圓音一時說。莽莽情無情，成佛同記莂。

<詩>讀海潮音贈太虛和尚　　　　　　　　　 蘇秉德</詩>
禪學通文學，方知佛有真。月圓參妙諦，雲隱證前因。
翰墨留餘馥，袈裟老此身。牟尼珠一串，世界盡微塵。

<詩>庚申正月，與李子直之、張子蛻覺訪太虛禪師於西湖之彌勒禪院。天焂
大雪，湖山舊態一洗而空。禪師說法之餘，復以即事詩見示，次韻和之　蛻　 盦</詩>
<頁 id="32p324"/>
朝攜海上雲，暮宿湖邊寺；法雨紛肆筵，高人多深致！
倏爾絮幕濛，春山轉冬睡，豐年醞釀中，田疇樂有事。
虛空遍生白，爐火益青翠。倚欄飲湖光，雷峰何嫵媚？
啟蒙錫佳什，不覺天花墜。

<詩>寄懷太虛大師海上　　　　　　　　　 寶蓮華盦</詩>
黃梅衣法在天南，聽講曾深百日談；錄得壇經好風味，他年法海老猶堪。

<詩>聞太虛法師應黃陂召入都喜賦　　　　 寶蓮華盦</詩>
振錫初為上國遊，千年大法中興秋；懸知妙燦如來舌，頑石高低盡點頭。
三昧從來重辨才，大師晚出道能賅；中原改主民風敗，要借雷音為挽回。

<詩>閱報太虛法師赴嗇翁約講經狼山觀音堂 寶蓮華盦</詩>
狼山邱壑芥吾胸，夢裏曾聽百八鐘；今日觀音堂下水，一泓泉已得蛟龍。
桃李甯誇自我成，（不肖為介紹鼓吹之一人）宏揚聊報佛恩深；林溪一曲流功德，想見潮音勝世音。
<段/>（堂之左方嗇翁建屋數椽名曰林溪精舍）
<頁 id="32p325"/>

<詩>和遊洪山即景原韻　　　　　　　　　　 李隱塵</詩>
攝盡楞嚴旨，歸元路路通；浮漚休認海，聞性豈因鐘！
天外月初白，樓頭塵當紅；安排侍錫杖，隨處悟真空。
漢水滔滔去，東西海水通；江城一玉笛，塵剎幾晨鐘。
芳草無情綠，斜陽有限紅；娑婆同大夢，畢竟是誰空！

<詩>同　上　　　　　　　　　　　　　　　 皮劍農</詩>
吾師飛錫處，示我以圓通；覺性真如海，法音警世鐘。
月瑩三界白，佛坐一鐙紅；鎮日蒲團上，心虛似太空。
悟得楞嚴旨，菩提路可通。榮枯成夢境，斷續響晨鐘；
葉落霜飛白，經書血漬紅。塵勞何日淨？寂照遍虛空！

<詩>同　上　　　　　　　　　　　　　　　 績　丞</詩>
一經聞法後，頑石便靈通；心印無邊月，聲來何處鐘！
室虛能現白，塵淨不飛紅。欲悟三摩地，當知色相空。
<頁 id="32p326"/>

<詩>同上　　　　　　　　　　　　　　　　 孫山敬</詩>
隨錫參蘭若，禪關曲徑通。舉眸方見塔，入耳更聞鐘。
秋草餘殘碧，霜楓鬥晚紅；凝神觀物變，默契證心通。

<詩>同上　　　　　　　　　　　　　　　　 盧鎮常</詩>
策杖洪山麓，幽林曲徑通；塔搖千尺影，夢破一聲鐘。
香篆煙浮碧，燈傳火正紅。蒙師開覺路，五蘊照空空。

<詩>和即事原韻　　　　　　　　　　　　　 蓬峰居士</詩>
楞嚴一卷淨塵心，佛法無邊何處尋？與俗浮沉魚在水，忘機靜息鳥投林。
三千世界空天地，十二因緣自古今；難得廣長能運舌，談經相對夜更深。

<詩>偕如如菱洲傲霜行方赴淨慈寺請太虛法師開示因雨留齋　吳亞園</詩>
運木而今說濟顛，莊嚴三寶擁金蓮；禪房淨寂微聞磬，佛性慈悲廣結緣。
薩埵聽經心印月，維摩說法雨花天；是空是色憑先覺，妙悟光華自在圓。
<頁 id="32p327"/>

<詩>重陽同太虛法師暨元白笠青裕如遊六郎莊　李隱塵</詩>
雕梁畫壁六郎莊，滿目都成茂草場；鐵券金泥無處問，小山斜日冷重陽。
漢皋風雨楚王臺，海甸先人入夢來；（海甸距莊二里許，今春李時諳開士夢有
菩薩多位由海甸至漢皋行化。）
此地清涼堪駐錫，大家襤褸闢蒿萊！

<詩>三十五歲初度邀集太虛法師𠹟士惺盦南村小圻蔭生人庵子向慕三諸居士於六
味齋素餐歸而賦此　　　　　　　　　　　　　　亮　才</詩>
我到人間遊戲耳，忽經三十五年秋；將身化作維摩詰，看罷天花上酒樓。
酒樓月色尚娟娟，屈指中秋已八天；一樣光明照天半，有人花底祝團圓。
無終無始無量壽，精一危微只此心；且借今宵開法會，當筵一振海潮音。
何事刪經笑孔丘，詩書禮樂易春秋；文章久已成糟粕，看月還從一指頭
（南村以仲尼刪經期法師，於不可說之佛法中，絜要以示學者。）
<頁 id="32p328"/>
修羅怨氣撼乾坤，大地河山半血痕；宏我大慈心一點，勝殘去殺報親恩。
積罪如山罪性空，談空般若亦辭窮；本來天地非神祕，霽月光風處處同。
大道無為無不為，小兒畫月只成規；一言道破乾坤祕，菩薩驚疑佛說奇。
往歲今宵判主賓，依然佳會趁良辰；應知說法談玄者，同是龍華會裏人。
<段/>（前年今夕，𠹟士、人庵、蔭生、子向、慕三諸君亦於六味齋設筵款我，法師亦在座焉。）

<詩>贈太虛法師　　　　　　　　　　　　　 人　庵</詩>
海上傾談遵禮運，京華歡聚說維摩；眾生今日方多病，奉作醫王意若何！

<詩>阿彌陀佛誕日和太虛上人原韻　　　　　 慧　玄</詩>
祇知念佛不知寒，休作尋常拜禱看！一夜彌陀成極樂，十方世界盡空觀。
果然泊岸都無漏，從此捫心莫再瞞。萬德洪名萬億載，聲聲遙祝語平安。

<詩>同上　　　　　　　　　　　　　　　　 維　新</詩>
佛誕今宵入夜寒，梵聲高唱惹人看；欲求現佛低頭拜，只在當人著眼觀。
<頁 id="32p329"/>
莫道悟人先荐取，誰知迷漢自相瞞！十萬億程佛土淨，虛師先已報平安。

<詩>同上　　　　　　　　　　　　　　　　 舒儒僧</詩>
隆冬天氣不知寒，法界隨緣縱目看。清磐聲聲消俗慮，禪房語語得深觀。
吾師信是明心傑，淺學何能慧眼瞞？苦海茫茫思欲渡，未知能否達長安？

<詩>辛酉冬月京師法華道場圓滿同人餞送太虛講師歸西湖和天石元韻兼呈同座諸
善友　　　　　　　　　　　　　　　　　　　　殷　仁</詩>
莫問雲遊興若何，中原鹿少劫偏多；吾師說法忙如此，愁殺魔軍為甚麼！
悲心動物疾風雷，大地蓮花處處開；一乘玄門容我入，從茲慢說惹塵埃。
功深智慧偏嫌少，我慢多時般若多；媿乏阿源精進行，
（吾家淵源公，初視維摩詰經，疑般若太多；後見小品般若經，恨此語少。
天石蓋慧業文人也，吾媿弗如遠甚。然與談覺王大法，輒勸其放下世智，有以也。）
求師策我意云何？知識難離著易離，良由知識善除疑；現身塵剎歸何處？
鐘響西湖憶淨慈。
<頁 id="32p330"/>

<詩>太虛頌　　　　　　　　　　　　　　　 王黻彝</詩>
太虛大和尚，魔名與魔相，未得清淨者，現前立二障。法爾不如然，違制顯狂妄，
從於本因地，漸次作依傍。何哉以果名，惟心太虛唱？一毛尚不拔，度生成虛望。
了達於佛說，威儀本心向，精進遣此魔，歸路自通暢。以悟證所修，摩尼寶光放，
彼岸本非遙，好去吃佛棒！
惟心惟太虛，實顯太虛量，萬象森羅中，歷歷太虛相。強立太虛名，智轉成圓鏡。
了此相與名，真識太虛性。太虛造形相，師乃有所搜；太虛造名字，師乃獲所求；
太虛具聞見，師乃顯所留；太虛不造因，師便不為僧；太虛不造果，師乃徒虛生；
太虛不造魔，問魔何由生！太虛不造佛，問佛何由成？太虛泯大小，何來此大小？
凡聖一例看，輪迴偏高下。翻怪十道中，佛不地獄通。太虛實非虛，師勿執其空?
師雖謾欺渠，而渠卻知師。師但師其名，尚願師其質。師知渠是師，師渠相廝守，
有渠亦有師，太虛名乃久。師願現鬚眉，我願變女子，產生諸如來，度我真不死。
不死非不死，法忍在無生，無生藏妙諦，抱陽而負陰。師名取太虛，我饒牛馬願，
<頁 id="32p331"/>
太虛無能名，牛馬隨人喚。無名人莫稱，任喚方為好，牛馬不自生，亦是太虛造。
牛馬與太虛，比量無差別，大法說平等，餓鬼即迦葉。轉念落言詮，佛云將佛褻，
我今答此章，亦應拔我舌。

<詩>聽楞嚴經呈偈　　　　　　　　　　　　 余祖言</詩>
萬象今宵陡覺非，偶從白社聽經回。久依名字心源苦，幸見人天眼目開。
老去鄭郊空立壁，歸來陶令不銜杯。明朝且復雙林去，世路雖多莫費猜。

<詩>聽楞嚴經呈偈　　　　　　　　　　　　 王芥輿</詩>
山河大地悟非真，如幻浮生息轉輪。一色一香皆正覺，萬緣萬慮盡前塵。
夢魂顛倒縈虛相，清淨光明辨法身。一自遠公開示後，始知原是本來人。

<詩>前蒙昌老三掌以印心今奉虛師一偈以受法快哉聊呈一偈　永空隆虛</詩>
百草頭邊努力上，泥牛腳底痛加錐，任他諸佛當前立，楖標橫肩更顧誰！

<詩>疊韻酬太虛法師　　　　　　　　　　　 陶　鏞</詩>
<頁 id="32p332"/>
逍遙神動與天遊，說法今逢般若舟；天雨曼陀羅席上，記師第一品行由。

<詩>西湖兜率寺訪太虛講師時將赴北京講經　 玄　嬰</詩>
不見阿師忽三載，白雲飄渺尚人間；前身明月秋之半，出世高文古以還。
寶石山頭一為望，金松林尾杳難攀！來朝又控京塵去，寥廓巾袍未是閒。

<詩>過漢陰訪太虛法師不遇　　　　　　　　 人　庵</詩>
為參知識作南游，絕相離言遂我求；一字不聞真般若，從茲護國願當酬。

<詩>和太虛法師原韻　　　　　　　　　　　 畢鈞堂</詩>
翠竹蒼松耐歲寒，經壇花雨眾生看；因緣十二都無著，法界三千如是觀。
超出紅塵皈淨寂，盟成白水豈欺瞞？禪心朗澈清如許，色相俱空夢亦安。

<詩>歸元寺聽講圓覺復讀藏經共成三律即呈太虛法師指正　趙曾儔</詩>
妙諦圓音震十方，幾回撲樕學登堂。根塵集起原唯識，體用幽攡豈異常？
曾是真如空法我，亦甲假說會心王。人間最望玄同解，無礙華嚴不盡藏。
<頁 id="32p333"/>
法性迷來幾度秋，人間又作一回遊。中觀是處忘言說，正覺明時不喜求；
意共海潮長布濩，心知天倪為淹留。靈山勝會知何所？看取龍華一笑收。
虛空擇滅未無為，遍察天人望已迷；不謂中行成獨復，那堪大智正生悲！
傷懷末法心難憩，歸命三生願豈違！覺者契經慈氏論，幾番讀罷意遲回

<詩>壬戍寒食後四日南山兄約陪太虛法師返里說法感賦　陳叔澄</詩>
汽化雲煙倏電馳，恍如樹下證牟尼；到心憂樂都平等，過眼風光笑幻奇。
春至郊原明物我，年來因果愧經師。丹忱磨鍊堪千劫，去住人天賸大悲。

<詩>奉和昧盦吾師原韻　　　　　　　　　　 淨　光</詩>
俯瞰人天運智悲，風流儒雅亦吾師（用杜少陵句）！詩留黌舍提撕切，法衍前川緣會奇；
塵剎現身隆釋種，毫端信手顯摩尼。願從瞻禮見聞後，好歇狂心莫外馳！

<詩>昨夜同介庵南山夏初諸前輩聽講藏識得未曾有和作一章博太虛法師一粲　潘肅</詩>
<頁 id="32p334"/>
重重邪網障摩尼，過客光陰去若馳；大笑拈花今悟我，虛懷學竹此為師。
廣長舌底言言妙，清淨身中相相奇。一向多聞逐迷妄，前塵影事不勝悲。

<詩>和韻呈太虛法師　　　　　　　　　　　 了　塵</詩>
芸芸含識具摩尼，六趣空勞往返馳，汨沒已靈常逐物，喚醒群夢要憑師。
恍同暗室千年破，重見靈山一會奇。普為當來先覺者，無緣廣發大慈悲。

<詩>壬戌春漢陽歸元寺敬聆昧盦大師講圓覺　 淨　元</詩>
本來圓滿遍諸方，非悟非迷體露堂；了卻根塵空幻夢，更無花月蔽真常。
雲山不隔歸元路，緣會堪欣遇法王。今日已知波即水，優遊覺海話行藏。

<詩>次韻酬答謹呈師座　　　　　　　　　　 涂福田</詩>
昏衢一旦煥摩尼，獅吼人天譽早馳。花柳前川空物相，津粱末法賴吾師！
鈍根只恨聞熏晚，勝會方知應化奇；無礙辯才宏攝度，大心雙運智和悲。

<詩>和太虛法師黃陂講學原作　　　　　　　 趙曾儔</詩>
<頁 id="32p335"/>
漫嗟斯世渺夷尼，我到人間亦火馳。歷物頗慚元遍說，成心卻喜未隨師。
文言枉自循空假，樸學何煩證偶奇？一拜覺慈勤勝義，眾生病裏豈忘悲。

<詩>和游湯泉原韻　　　　　　　　　　　　 譚德鍾</詩>
我與名師有夙緣，同來聖地樂陶然；解衣一洗前身劫，共證清心自在天。
同修浴德此山中，羞說英雄蓋世雄。坐久微聞流水韻，心清遙聽隔山鐘；
恍沾湯邑甘霖雨，高臥陶家短榻風。倚馬無才慚索和，名師詩境悟真空。

<詩>同上　　　　　　　　　　　　　　　　 觀　同</詩>
祇桓法會舊因緣，回首前塵每悵然；何幸於茲經兩度，暢聆圓諦徹人天！
兩岸不居豈倚中？超然於此說人雄。堪憐窮子滄桑夢，驚醒毘盧性海鐘；
終日融參禪淨室，暇餘每答俗真風。潮音泛泛澣吾體，一領獅絃萬念空。

<詩>師蒞寧與瑞老人譚組雲居士湯泉滌暑余以微恙弗獲追陪歸以詩示各擅瑋瑰自
愧文荒勉次其韻塞責云耳　　　　　　　　　　　曼殊揭諦</詩>
<頁 id="32p336"/>
金陵遁跡絕塵緣，靜掩禪關意索然；慚愧故人重過訪，西窗共話晚涼天。
劫海狂瀾無定中，裂開愛網是英雄；迷人杌覺消明炬，夢蟻金輪寤曉鐘。
濯足萬流排濁浪，振衣千仞挹清風；且觀第一峰頭月，謾向頑癡說有空。

<詩>壬戍仲秋與慧圓善如大覺悟幻悅安善紹諸君登抱冰堂呈太虛院長　空也</詩>
依山憑水抱冰堂，策杖同登意氣揚；天際浮雲方變幻，人間火宅此清涼。
龜蛇說法全身露，龍象拈花一笑藏。最是秋風無隱爾，幾回吹送木樨香。

<詩>和太虛法師原韻　　　　　　　　　　　 常　惺</詩>
天涯芳草繫離情，偶向江城訪客亭；暮靄蒼茫縈古路，大江迢遞帶圍屏。
快遊且自窮奇勝，息影何妨寄野坰。出岫白雲難皎潔，何如世外掩柴扃！
何須前後記三三，秋水長空一碧藍；絕頂登臨重進步，不知江北與江南。
一川明月餘清影，十里芰荷送晚香；乘興輕車無近遠，萋萋芳草映垂楊。
煙雲未改舊江山，十載光陰一夢間；月滿大龍望不極，誰將擾目亂枝刪！
<頁 id="32p337"/>

<詩>和太虛法師　　　　　　　　　　　　　 開　悟</詩>
<段/>佛歷二九四九年寅曆十月十九日，太虛法師主席大溈，假道桃花，以法語見示
，次韻奉呈法眼明星幾點照寒林，古洞桃花深復深；率眾燃燈迎法駕，靈靈密印古還今。

<詩>太虛法師主席溈山　　　　　　　　　　 補　蕉</詩>
千古袈裟地，宗乘闡大圓；肉山欣得主，靈樹尚含煙；
光耀毘盧日，香浮優缽泉；華嚴一彈指，法相續人天。

<詩>次太虛法師長律四首均兼懷八指法兄　海　印</詩>
曾住靈源古道場，（余兩住溈寺）粥魚齋數是家常。十年夢繞旃檀寺，一掬泉水優缽香；
燃塔愴分鄰舍火，飯僧終負钁頭糧。天童老衲歸何處？冷雨荒煙意自長！
巖屋無人深復深，買山曾卻杖頭金。已驚溈仰歸臨濟，僅有藤瓢付道林。
忍土苦因成住壞，火災小劫去來今。山中耆宿休相訝，天際寒雲識我心。
<頁 id="32p338"/>
天遣高僧杖錫來，兩華堂下一亭開。蠻煙莽莽橫荊棘，龍象雍雍護草萊；
經閣籤題藏宋本，江山文藻賸秦灰。平生苦行空惆悵，暗鳥寒煙起暮哀。
一番更替一番新，深樹籐蘿是劫輪。棄隱暗拋林下淚，中興還待過來人。
九柯殿記寒山慘，五葉堂開枯木春。芋火茶煙依舊在，幾時重溯佛前因

<詩>太虛法師主席大溈志喜　　　　　　　　 度　頂</詩>
結制三千古道場，應真事蹟總非常；青青翠竹楞嚴定，鬱鬱黃花般若香；
畫怪六波剩語句，詩奇八指備資糧。試嘗優缽羅花水，來自曹溪源遠長！
分襟百丈見何深？鈐地頭陀石點金。一葉溪邊尋道侶，二空亭畔識栴林；
十年坐下人稀跡，千佛名中法印心。回憶潭州無限感，那知司馬古傳今！
龍象雲從得得來，迎車接駕法筵開；刀耕火種原獅窟，運水挑柴剔草萊。
且喜壬年一轉語，漫嗟戊歲百端灰！重重剎海唯心造，世相循環無復哀。
<頁 id="32p339"/>
潮流近代愈奇新，正好於斯轉法輪。萬壑群山羅列列，一言半偈法人人。
清泉溜梘情如舊，白果垂枝榮若春；八部龍天咸拱手，大溈得主慶前因。

<詩>次韻太虛法師　　　　　　　　　　　　 廖名縉</詩>
<段/>民國七年，寇毀溈山，千年法物，淪為墟莽。越五載，太虛法師說法長沙，父
老請復溈宗，師慨然許諾，將圖興作。先是，光緒中葉，故大德八指頭陀來主是山
，興懷陵谷，曾賦長句四律，載在遺編。師得戒於八指，既承眾請，義無他諉，因
和指公前詩，普示四眾，將以企祖庭之冥資，結勝因於檀信，甚盛事也。余自庚申
南遊，別師聖明湖上。比歲伏處宛平西山，故交緇素，久斷知聞。忽由適適居士轉
寄瑤章，開卷再唪，歡喜無量。謹次原韻，乞師印可。認得吾心是道場，豈因劫火壞真常？拈餘粒米珠仍在，摘後山茶樹尚香；
惠遠種蓮遲結社，南能腰石待舂糧。名山一代關興廢，法乳終看百丈長。
末法眾生業海深，祇園誰解布黃金？空聞魔燄摧雞苑，無復經聲出鶴林；
劫運難銷僧法佛，義天終炳去來今。華嚴彈指成樓閣，只在天龍護道心。
<頁 id="32p340"/>
娑婆迴入喜公來，清眾法筵次第開；錫杖飛時龍捧缽，袈裟覆處鳥誅萊，
現身剎土空無相，弘法僧祇願未灰；認取仰山今再世，湘南遺老未須哀。
婆子燒菴案又新，憑將定力轉風輪。閻浮不礙成金界，寶土終應住化人；
窣堵波傾還湧地，芬陀利萎又重春。深心願奉千塵剎，普結人天最勝因。

<詩>和太虛和尚溈山詩原均　　　　　　　　 同光禪室</詩>
佑祖於茲建道場，法身非斷亦非常；溈江水接曹溪水，優缽香開蓮瓣香。
靈杏樹標正法眼，天人石供福田糧。一篇警策心傳在，留續兒孫慧命長。
密印門庭深復深，丈夫膝下有黃金；毘盧月吐如來藏，般若花開功德林。
吾道無生包太古，家風寥落歎於今；可憐獅子蟲生後，剝盡皮膚祇賸心！
劫火何因此地來？波旬惡是自心開。法門頓爾無形相，祖意依然在草萊。
誰痛眾生沉苦海？幸逢一豆爆寒灰。檀施自有裴公在，重整袈裟不用哀。
<頁 id="32p341"/>
面目溈山新又新，阿誰重轉梵王輪？不動真立一切法，這個事須如是人，
祖履著君方合式，僧園從此更回春！吾儕慚愧何容說，景仰光明集勝因。

<詩>次韻奉和重續溈宗和前駐錫僧寄禪七律四章　 沈屠申</詩>
乖約尋秋入道場，彌天風雨故居常。法堂空憶金身佛，丈室私盦石鼎香；
峰記毘盧真福地，田耕羅漢有餘糧。中興兩代熙朝運，拄笏看山歲月長。
禪安龍象寺門深，寶印摩娑壽吉金。好是笙鏞酣萬谷，何緣薝葡住香林！
水尋花馬源依古，山牧牯牛傳到今。世上幾多名利客，石橋小立便回心。
詎料支公得得來，靈山憑仗钁頭開；眼看朝市為陵谷，身破煙雲護草萊。
寂滅天教攖壞劫，莊嚴地賸祇殘灰；而今過去休重問，抱偈獨吟無限哀。
裴公卓錫要重新，功德一朝圓相輪，石莧那堪回首客，栴檀難遣斷腸人。
潭寒密印臨千仞，塔壞荼毘歷七春。寄語浮生須佞佛，好將香火續前因！
<頁 id="32p342"/>

<詩>壬戍冬喜太虛法師來寧邑中興溈仰宗即餞行江漢　惠　敏</詩>
月破黃昏看太白，春吟青草踏金陵；六年兩地同參佛，正脈單傳最上乘；
龍樹婆娑欣再見，肉山溈仰賴中興！淨瓶水牯重拈出，著相香嚴歎未曾。
歸邁鬚眉十二年，冰心秦火任熬煎。下方已釀分爭劫，大覺應施解脫禪；
少小蓮盟吾欲老，真空法化佛尊賢。道航江漢興慈渡，北秀南能莫後先。

<詩>癸亥清明後七日與太虛法師暨張化聲唐大圓各居士赴李隱塵先生齋適瓊花盛
開賦以紀念　　　　　　　　　　　　　　　　　空　也</詩>
共入維摩室，無言道味賒。香廚羅妙供，天女散瓊花；
結盡身難著，情忘境自嘉；一庭春意滿，幽馥遍河沙。

<詩>敬呈太虛院長　　　　　　　　　　　　大　圓</詩>
覺書續潮音，師吼舉世驚，郢歌契下里，寓書表葵傾。
載持楞嚴攝，三歎純粹精！何況廓道學，恢彍造論衡！
玄言絕思議，文藻遒上征；矯矯龍與象，蹴踏一以平。
卮言余日出，置郵乞彈評。溟渤廣容納，涓滴輒歡迎；
從此蒙嘉誨，神交如見羹。
<頁 id="32p343"/>
章甫偶適越，禮謁始鄂城；質疑辨唯識，解難析因明；竊自比善財，資始得南行。
寒燠變歲序，重訪鳴鶬鶊；桃李盈座下，眾美競芳榮。齊門媿濫竽，一曲奏無生。
上達口巷頌，大哉無能名！

<詩>次韻虛師遊維摩精舍兼呈敬存居士　　　 王　邕</詩>
潮香夕梵不留跡，絕谷幽崖疑有神；想見法門全盛日，從思鼓腹太平人。
行妨霧露霑衣袖，坐對蓮峰憶佛身。若泛清溪尋處住，乘流合自愛山春。
四壁山添風料峭，一川水助月精神。田園雖自無常主，景物終須屬解人；
歛盡薑芽欽健筆，閒披鶴氅稱吟身。年年柳絮飛時節，記取東欄雨後春。
萬家河畔擁書城，閣望遙通那惹坪；遠浦煙含初月上，稀星影聚暮流平。
六年方遂尋山願，一榻高懸濟物情；欲問春生何處早？松蘿滿徑最先生。
稠疊諸峰望若城，大王崖下地開坪。莓苔稱意緣牆上，芳草如茵愛岸平。
黃鳥東風閒自雨，白鷗春水淡忘情；卻思杖屨追隨處，輪指今生第幾生。
<頁 id="32p344"/>

<詩>太虛上人主席溈山賦詩索和作此酬之　　 黃應逵</詩>
東南佛地推溈嶠，劫後祇園遍草萊；溈仰法宗嗟欲絕，祖師講席喜重開！
枯檀復活徵奇兆，古井仍靈貢異材。他日誅茅依梵宇，好憑夜月問敲推。

<詩>敬和本師遊洪山寶通寺元均　　　　　　 慧　心</詩>
琳宮寂寂射朝暾，隔水青山抹一痕；坐見洪波翻地軸，長留孤塔倚雲根。
才雄竟使妖魔歛（謂彰慧師），地僻那知節候溫？歸隱倘能隨杖後，寶池金地一囊吞。

<詩>端午日偕隱塵南山自平文六又農諸公至佛學院適虛師自洪山歸途中得句見示
即依元韻奉和　　　　　　　　　　　　　　　　慧　密</詩>
歸從雲翠（山頂有雲翠屏）看朝暾，詩被催成墨有痕；此日龍舟競古渡，昨宵佛雨長慈根。
庭前柏樹機鋒契，座上春風笑語溫；行腳闍黎蹤跡遍，須彌巨海縱橫吞。

<詩>呈太虛法師　　　　　　　　　　　　　 唐蔚龍</詩>
法源八指智悲全，振拔沉淪道力堅；不住涅槃成解脫，誓從火宅種金蓮。
揀魔辨偽憑三量，攝相皈心滌萬緣；散髮狂吟望大別，楞嚴一脈可親傳！
<頁 id="32p345"/>

<詩>中秋後一夜客佛學院病呈院長太虛法師　 玉　皇</詩>
風塵撲簌日迷離，簡擇分明二六時；最苦白頭兼白髮，許多愁緒並愁眉！
驢前馬後人何倦！死去生來心已疲；縱使今朝能斷臂，一身痛癢又誰知！
窗前秋月上寒枝，形影相投見阿師。天地能教同一色，人心未必止千岐；
明明密鎖已無數，點點疏移也大奇；剝尺夤緣從此始，更將何物墮狐疑？

<詩>奉和原韻　　　　　　　　　　　　　　 慧　音</詩>
宜都舊傍楚王都，如夢江山萬里圖；莽莽四圍雲氣合，當空慧日一輪孤。
行過長街數里長，家家引首覲慈光；人天眼目今無兩，一朵祥雲護草堂。
書生結習喜吟詩，一念回光悔已遲；四十四年彈指過，如天宿債壓須彌。

<詩>奉和原韻贈太虛法師　　　　　　　　　 淨　月</詩>
大用現前無所住，隨機赴感到江陵；密雲彌布三千界，見相聞名喜未曾！
<頁 id="32p346"/>

<詩>敬步原韻希太虛法師教政　　　　　　　 本　一</詩>
不變隨緣無所住，隨緣不變到江陵；曹溪一滴真三昧，普潤人天歎未曾。

<詩>贈太虛法師　　　　　　　　　　　　　 黃季剛</詩>
昔續遠公傳，永懷廬阜幽；吾師信龍象，來此繼前修。
惜我殊尪劣，難陪石澗游。何時捨塵俗，一壑共淹留！

<詩>癸亥新秋欣遇太虛法師於潯陽輪次即景偶成二絕　退　盦</詩>
四山暗淡接蒼冥，中有奇峰一線青；願乞光明照世界，大千共仰少微星！
如何法會說緣因，難覺塵囂夢裏人！我亦欲登般若岸，願教寶筏渡迷津！

<詩>癸亥六月初十日世界佛教聯合會演講太虛法師開始說法聽眾達三百餘人是夜
六種震動風雷大作詩以記之　　　　　　　　　　隱　塵</詩>
大林峰畔講經臺，千載松陰冷碧苔；祇樹孤園原未散，蓮花廬社此重開。
曼陀天雨紛潏彩，般若靈助源辯才；十萬魔宮齊震動，夜深巖壑吼風雷。
<頁 id="32p347"/>

<詩>呈贈太虛法師四首　　　　　　　　　　 大　圓</詩>
福城猶憶遇文殊，知識勤參到海隅，煙水百重都歷遍，歸途近事得親趨。
欣逢法會談唯識，樓閣曾蒙彌勒開，說到新熏和本種，四家偈頌更心裁。
（唯識談種 ，先有新熏、本有，二俱三家，師於護法外別出心裁作種子
法稱熏生頌為第四家。）
金陵盡佩歐陽規，方便門開也大奇，護法知非破清辨，好從根境說三唯。
（師作三唯論圖，為眾講演，大圓因預聽而為之說。）
為談起信辨真如，研究同歸攝萬殊，解惑費詞忠告拙，羡師一敘悟言無。
（因金陵發難判起信為外道。大圓勉作解惑及忠告等；弘法社集各家說起
信者，合印為研究師，冠一敘以道其密意。）

<詩>閱廬山講演詞感賦遙呈太虛法師　　　　 唐福臨</詩>
盛暑開法會，在彼廬山岑，太虛大法師，一曲奏獅琴。
科學與哲學，古代及當今，比較融諸說，惟佛最足欽。
統理有法界，總總何林林？能出廣長舌，發為海潮音。
如是闢覺路，普遍施甘霖；跋予望廬頂，歡喜起狂吟！
<頁 id="32p348"/>

<詩>贈太虛法師　　　　　　　　　　　　　 吳退盦</詩>
迢迢漢水一江違，呎尺緣慳道力微，遙憶莊嚴空水月，況聞咳唾落珠璣？
醉醒觸處皆迷妄，圓覺何曾有是非？再拜心傳十四字，（承賜佳聯拜懸座右）
珍如衣缽幸依歸。

<詩>錄呈虛師大人誨正　　　　　　　　　　 誠　 善</詩>
千年未聽仁王法，此日爭迎長者車。大地突聞獅子吼，虛空紛雨曼陀華。
十方聖善傳心諦，八部天龍護藥叉。莫怪點頭到頑石，生公妙說本無加！
多生流轉歎沉淪，苦海茫茫莫問津！根鈍愧無參妙悟，緣深幸許禮能仁。
圓如莫證華嚴海，忻厭惟修淨土因。一瓣心香常供養，何時重倚樹囷身？

<詩>贈別太虛法師　　　　　　　　　　　　 守　培</詩>
韶光謾說去忙忙，應化高人豈有方？已作碧雲獅哮吼，欲舒雉水佛毫光。
兩班弟子難留住，一片風帆代晚揚。須有重逢利濟願，不知何日返慈航？

<詩>隨本師太虛上人至東林寺上山吟　　　　 隱　塵</詩>
<頁 id="32p349"/>
東西林際遠公塔，積雨成谿路盡迷；畢竟我師誠勇甚，仗他飛渡過前畦。
神運殿前瓜蔓深，白蓮池底草蟲吟；洪鐘法鼓銷沉久，繼起廬山此大林！
下山危磴懸千仞，幾處摩崖歎路難，為訪講經臺故址，上山步步更榛管。
幾樹蟬鳴助夏炎，葛衫輕著已難堪；登山未半風徐動，勻得清涼細細添。

<詩>隨本師赴東林寺下山吟　　　　　　　　 隱　 塵</詩>
六月七日曉障侵，藤輿齊發指東林；遠公去後山無色，寂寞虎溪鐘磬音。
蹊蹺九十九盤路，腰腳力綿感二包；小憩天池看雲海，歐陽已嘆廬山高。
錦繡谷前水亂流，雲峰寺裏佛容愁，路旁甘露無人識，去馬來牛又七秋
如錐廢塔隱蒼鬟，山下白雲忽上山；萬壑松楸新雨足，更分餘澤到人間。

<詩>呈太虛法師　　　　　　　　　　　　　 雪　門</詩>
佛說因緣信不虛，漢江千里遇君車，談深淨土空無相，減卻西河嘆索居。
知師風度百香山，老去拈花作笑顏；料得前修加努力，身心祇在翠微間！
<頁 id="32p350"/>

<詩>呈太虛法師　　　　　　　　　　　　　 嚴紱蕙</詩>
紅塵三伏散炎威，留滯江潭心事違。夢繞匡廬瞻淨土，心隨獅象護經幃。
十方起信須重譯，眾彙同緣喜共皈。慚愧鯫生福慧淺，遙看法會對慈暉！

<詩>乙丑暮春訪太虛法師於武昌佛學院未遇　 退　盦</詩>
春風送我叩禪關，一片閒雲自往還；百丈塵灰迷濁世，素心響往仰高山。
天花墜落都門日，（時太虛法師正在京說仁王護國經）人事浮沉大夢間；
說法何曾真法說，聊聞泉水自潺潺。

<詩>聆太虛法師講佛法大意感詠　　　　　　 善　憲</詩>
繽紛花雨散彌天，此老談經冠大千！擊破愁城揮慧劍，脫離苦海浴清泉；
聲聞梵唄同諸佛，身在緇流盡悟禪。頑石點頭參妙諦，光輝萬丈法燈燃。

<詩>懷太虛上人　　　　　　　　　　　　　 墨　禪</詩>
人間遇合有因緣，來院遍逢話別天！僅有祥雲擬壑岫，漫留明月照心田；
江樓悵望幾回轉，猊座暫親三月前；何日生公來說法？好同頑石拜經筵。
<頁 id="32p351"/>

<詩>和太虛法師中秋夜登黃鶴樓原韻　　　　 玉　皇</詩>
秋光滿目活吟眸，玩月人登黃鶴樓；今古人同碪上月，是非話付水中漚。
霓裳曲入鴛鴦譜，孤柝聲傳鸚鵡洲；情景此時俱不奪，吳山楚水兩悠悠。

<詩>和太虛大師題天童水月亭詩　　　　　　 周夢坡</詩>
阿師說法到巖傍，巖上亭邊水月光；大好溪聲般若現，分明山色涅槃彰。
傳來一指圓能了，轉得三身妙不忙；功德非他敬畏是，那須入海數沙量。

<詩>遙和太虛老和尚題天童水月亭詩　　　　 日本釋槐川</詩>
閉雲相伴儘行藏，腳指尖頭總妙光；水月亭前生死盡，觀音洞裏古今彰。
不妨業海茫茫闊，只為悲心孳孳忙；寄語大乘門下客，欲救塵剎界無量！

<詩>次和太虛和尚遊天童山觀音洞玲瓏巖韻　 日本釋圓山</詩>
一指頭禪天地藏，機輪轉去閃電光。行忘所得真愈美，學至無為道益彰。
水月亭前性海湛，玲瓏巖上業風忙；普門慈眼神通力，赴感隨緣豈可量？
<頁 id="32p352"/>

<詩>太虛法師將赴日本邀遊滄浪亭正黃葉秋聲泉石瑩潔命休鼓琴緣作普庵一操
法師稱善蒙賜書句賦此為謝　　　　　　　　　　大　休</詩>
闍黎模範雅人心，曳侶林間且聽琴；流水高山終世諦，大聲猶是海潮音。

<詩>太虛法師北寺講經圓滿將應請赴東瀛　　 大　休</詩>
北往南詢復有年，能仁宏法利人先；三乘妙諦隨機設，一相圓明沒際邊。
課罷偷閒忙筆債，禪餘遺興弄詩篇，明朝餞別登輪去，功業將留海外傳。

<詩>送太虛和尚自日本東亞佛教大會歸國　　 吳功補</詩>
一葦東來匝月遊，他山石也證前修；此行說遍蓮花法，應向生公亂點頭。
大千變化此塵寰，讀罷楞嚴解八還；白鹿洞邊觀自在，更無諸相障廬山。

<詩>乙丑季秋太虛法師承日本東亞佛教大會之邀航海東來謹獻詩二章　何子銓</詩>
宗要曾聞珠水濱，漫天華雨會庚申；（法師曾應吾粵庚申講經會聘說佛乘宗要。）
更從海外瞻風範，無量光明轉法輪。
宏開法會辨才雄，領袖群山東海東；
三界唯心心莫得，孰口口口口口口。
<頁 id="32p353"/>

<詩>本師太虛自日本歸謁於蘇州北寺登寶塔感懷時事　王佛生</詩>
歷歷興亡不壞身，萬方多難一登臨；頻年原野厭膏血，此日衣冠誰主臣！
華表再來應有語，紅羊過後亦何心！河清海晏終難俟，望斷昇平作幸民。

<詩>和法師韻　　　　　　　　　　　　　　 無　語</詩>
如珠好句若聯蟬，無復人間氣火煙。離世只應歸大覺，超塵更不羨神仙；
清涼本是光明境，微妙仍憑文字詮。自愧心行多放逸，駑駘全仗導師鞭！

<詩>贈太虛上人　　　　　　　　　　　　　 譚　道</詩>
朗朗太虛子，隆名天下聞！無遮勤講演，密諦闡繽紛。
綺歲明離障，精思幻作文。眾生殊擾擾，到處仰慈雲。
寶色輝西極，清聲出上方；指迷憑鏡智，破相顯金剛；
樹發菩提葉，蓮開自在香，無邊嗟苦海，此日得慈航。
<頁 id="32p354"/>

<詩>和呈虛公　　　　　　　　　　　　　　 邱菽園</詩>
帝網光中應化身，象王迴顧狻猊呻；炎洲因地滋甘露，恍接龍華會裏人。

<詩>太虛法師南來宏化　　　　　　　　　　 陳禎瑞</詩>
太極兩儀造化功，虛空萬象運其中；法幢瑞靄來朝鳳，師座莊嚴擁護龍。
中國奠安憑佛道，外邦聯好藉慈風。同仁恭設歡迎會，欽羨尊崇到處同。

<詩>送太虛法師回國　　　　　　　　　　　 癡　禪</詩>
化城南渡有緣人，證是當來佛現身；分得曹溪涓滴水，六千里外海邦春。
薰風秋動福田衣，法海潮平一筏歸；柔佛都名今證果，漫天花雨及時飛。

<詩>和赴楊雲溪君別墅原韻　　　　　　　　 陳電洲</詩>
一望已知塵外客，何緣相值叻叢林？法華會上應身去，星海坡中鞅掌尋。
眾德圓成忘色相，萬行具足藉光陰。逍遙示跡無牽罣，引導群倫轉識心。
<頁 id="32p355"/>

<詩>賦呈太虛老法師　　　　　　　　　　　 瑞　範</詩>
久被仁風吹發頻，今朝又喜得相親；慈容乍睹春生座，妙語初聽月滿輪。
智博古今稱獨秀，學衡中外見斯人！法門無量師包盡，應是牟尼再化身。

<詩>丙寅三秋游鷺江禮南普陀歸舟遇太虛上人暢談竟日　豁廣</詩>
一秋雨作普陀遊，（今歲七月遊浙江普陀山）南北分明雪爪留。
喜遇太虛開覺岸，許隨滄海附歸舟。
何當協力倡攘外，（師論消弭內亂，宜提倡一致對外用兵。）
此日銷兵在釋仇。（又云：改造環境，須大眾覺悟，各界提倡道德。）
四眾自生還自滅，天人誰與證前修！

<詩>懷院長太虛法師　　　　　　　　　　　 大　醒</詩>
轉眼滿天飛雪時，登樓悵望憶吾師。來霑法雨剛三月，已見梅花發幾枝。
祇樹園中誰管領，海潮音裏說安危。雲蹤莫教湖山絆，也望扶搖駕鶴歸！

<詩>立秋有感呈太虛法師　　　　　　　　　 玉　皇</詩>
黛橫山角遠，青擁佛頭深；一葉經秋落，微芳帶雨侵。
共傳天命革，分到地鋪金；還俗予年邁，垂垂老病尋！
<頁 id="32p356"/>

<詩>送別太虛法師之滬上　　　　　　　　　 玉　皇</詩>
一月之間一送迎，新亭柳折引前程。烽煙掩沒乾坤日，風雨飄颻來去兵。
已達心空物不礙，未通情趣道無生；願將我佛慈悲力，處處為人作化城。

<詩>和太虛法師登翠微亭飛來峰頂原韻　　　 玉　皇</詩>
九里松關一徑尋，靈鐘破曉徹幽深。飛來不減天然趣，到此俱生淨梵心。
白法細論騰義海，翠微高揖出雲林。萬緣空處全無事，落得閒情喜共吟。

<詩>歡迎太虛法師將遊歐美五章　　　　　　 義　通</詩>
歐風美雨兩凄其，難得慈雲含潤之！佛日光輝騰海嶽，法雷震響遍天涯；
高談玄妙神來聽，普利人天世所知。西邁玄奘今再見，重來法顯有何疑！
目擊心傷碧眼兒，歐風美雨兩凄其！大雲所覆障翳淨，法鼓敲來煩悶移；
震筆溝通文化日，浮杯供奉剎塵時。慈心悲願深如海，化作五洲甘露池。
<頁 id="32p357"/>
人間淨土可遷移，心地能平玅手持。慧日慈雲常結集，歐風美雨兩凄其；
無遮會啟降魔力，方便門開契佛慈。長養善根福田地，信華忍草發禪枝。
代佛放光動地維，舌根清淨吐牟尼。五洲萬國樂無量，八難三塗苦永離；
甘露祥雲皆潤澤，歐風美雨兩凄其。法輪常轉慧風起，霖雨蒼生更大施。
文殊摩結是師資，不二法門隨入之。賢首國師真大士，藥王菩薩亦良醫。
人心可使禪機悟，世界能將玅喜移；降伏龍蛇重起陸，歐風美雨兩凄其。

<詩>客太原聽太虛上人說法　　　　　　　　 金奎鈞</詩>
澎湃海潮音，欣今得耳聞；人天來信受，花雨落繽紛。
浩蕩汾河水，低垂恆嶽雲；此時胥震動，清絕淨塵氛。
仗錫來三晉，桃花紅正燃；（敬引法師偈）春深榮萬彙，法妙動諸天。
愧我根基鈍，師欽龍象賢；行當往京國，常侍講筵前。
（時師應政府禮聘主講護國般若法會於京兆）

<詩>林外閒步示太虛法師　　　　　　　　　 昱　山</詩>
<頁 id="32p358"/>
峭然放步出深林，四望還將勝境尋；細雨沾身如有意，好山籠霧豈存心？
客途寂寞渾間事，世道阽危任苦吟；擬取西湖一滴水，洒周萬國作甘霖。

<詩>贈太虛同戒　　　　　　　　　　　　　 昱　山</詩>
茫茫大化中，有此佳山水，靈隱鏡湖濱，古木扶天墜，
揮開溟濛雲，露出青天面；幻緣有散聚，相見不二見。

<詩>和太虛法師並示三佛諸大德　　　　　　 玉　皇</詩>
雞足峰高群嶂傾，投師三友弟呼兄；追尋瓶缽經千里，欲取袈裟繞百城。
今日魔宮將減色，他時法苑定增榮！智人已識器三佛，（時三人同親覲太虛法師）
愧我無能覺此情。

<詩>和太虛法師登翠微亭飛來峰頂原韻　　　 黃懺華</詩>
探勝甯辭拄杖尋，衝寒曉入翠微深；高峰靜似修空觀，初日紅如發大心。
顧盻始知低嶺巘，栖皇幾欲老雲林。何當遍種菩提樹，跌坐閒聽萬籟吟。

<詩>出靈隱山門仰望飛來峰賦呈太虛法師　　 黃懺華</詩>
<頁 id="32p359"/>
鷲嶺聽完午夜鐘，飛來此地作靈峰；披雲遠峙諸山外，妙相常呈翠靄中；
古洞幽深供壁觀，蒼巖合沓託孤笻。高寒久絕游春屐，聚石呼猿試感通。

<詩>贈太虛法師　　　　　　　　　　　　　 何世傑</詩>
天情道貌佛精神，悟徹菩提救世人；聊縱一葦西渡去，雨華隨影落繽紛。

<詩>呈太虛法師　　　　　　　　　　　　　 李　立</詩>
載酒尋芳我自來，山花遍地有誰栽？懸知太極本無極，春到枝頭花自開。
李熟桃甘禽自來，啄餘落核竟成栽；千紅萬紫花正發，白墮黃封也競開。

<詩>贈太虛法師西渡說法步李居士原韻　　　 陳肇祺</詩>
一點無明萬劫來，菩提法雨試培栽；乘風有願西天渡，炯炯圓光逐浪開。
大圓鏡智現如來，一點心田祇自栽；普渡眾生成佛果，太虛常住法蓮開。

<詩>前題　　　　　　　　　　　　　　　　 趙曾儔</詩>
運往千年末法來，好憑弘願作蓮栽；等觀心物人間世，勝會靈山自在開。
<頁 id="32p360"/>
禪關參到意西來，大法長為世界栽；病裏眾生摩詰現，從今環海說蓮開。

<詩>再步原韻　　　　　　　　　　　　　　 趙曾儔</詩>
萬里鄉心語我來，度生普欲試蓮栽；人間何事長鉤鬥？一乘同然盍悟開！

<詩>呈太虛大師　　　　　　　　　　　　　 趙曾儔</詩>
已悟言皆是，開迷義撥非；大文宗地論，妙製福田衣。
即此行為願，超然顯證微；眾生饑溺處，華藏不相違。
曾是規三島，今來謁五天；偶逢西爾法，（人名）為證上人禪。
命駕牛車白，陳詞象教玄；海漚堪作喻，方所自無邊。
末法思為病，群生念亦勞。量天空有尺，環海或容刀；
放眼觀塵劫，狂歌笑短毛。淵深窮七浪，聞籟且揮毫。
學道如吞炭，安心不飲冰；願宏開未有，法捨況何曾！
去國書常達，憐才翰密登。（人名）慈宗三要在，照世已超乘。
<頁 id="32p361"/>

<詩>送太虛法師赴歐美宏法　　　　　　　　 大　圓</詩>
相送東海上，海雲連天起；揮手敬致辭，師自此遠矣。
舉國方瞢瞢，誰識櫝中瑛？直待示殊域，始知重連城。
奘公昔求學，五印遊已奇；何況至歐美，更作人天師！
此去告歐人，震旦化如是；應激西海波，一洗東方恥。
那堪萬里別，心先白雲端；秋高試海運，扶搖九霄搏。

<詩>偕壽人過靈隱寺訪太虛法師　　　　　　 程演生</詩>
尋春偕勝侶，閑過遠公房；耽論參空慧，聞鐘挹戒香。
花谿流水活，石徑古苔荒；何事留清唱，風塵鬢已霜。

<詩>贈太虛法師　　　　　　　　　　　　　 王景岐</詩>
群雄兵氣銷難盡，五百年空掃劫灰；彷彿晨鐘天際起，為迎東土上人來！

<詩>贈太虛法師畫冊　　　　　　　　　　　 王景岐</詩>
<頁 id="32p362"/>
名山到處憶參禪，多少風光在眼前；細認頭陀留八指，歸來華表是何年！

<詩>太虛法師赴歐洲宏法賦此送之　　　　　 佚　名</詩>
妙理循環人莫識，東來佛化轉西傳；百蠁風雨驚神鐸，萬里魚龍護法船。
直以悲心消異相，不妨行腳去隨緣。應知飛錫歸來早，無事奘公十四年！

<詩>偕太虛法師遊玉皇山　　　　　　　　　 玉　皇</詩>
玄功迥脫似天倫，喚作玉皇假亦真。無法解除煩惱力，有方難免舍支瞋。
煙雲渺渺關山路，湖海悠悠隔岸塵；世外桃源何處是？問津空自覓秦人。

<詩>呈太虛法師　　　　　　　　　　　　　 明　慈</詩>
我由海寧觀潮回，師自南洋慈航來，歇浦相逢話虛空，薄暮曾參明鏡台。
案頭得讀海潮音，益我神智熱寒灰。中山花園呈幻化，好似昆盧頂上梅。
辯才無礙超絕俗，丈室聆教真快哉！聞道蓮旌作□遊，塵根未淨難追陪；
祝師說法十方界，春明處處覺花開。
<頁 id="32p363"/>

<詩>與太虛法師一別十年戊辰暮春晤於杭之靈隱為宣尼訪雪子目擊已知深談三永
日欽師道眼圓明文學涵博謹頌以呈　　　　　　　昱　山</詩>
性定曾經悟上乘，卅年鍛鍊更相應；青蓮火裏光華燦，信是人間第一僧！
佛法雙肩早自承，青年逸氣逐雲騰；道宏世濁相知少，歐海波瀾展未能。

<詩>送太虛上人之廬山　　　　　　　　　　 舒鐵香</詩>
遙瞻廬嶽色，七十二芙蓉；君向此中去，雲嵐青幾重？
香爐峰頂寺，白鹿洞前蹤；飛錫凌空下，歡騰八部龍。

<詩>前呈疑問二十餘則蒙我太虛大師慈悲垂示謹賦　尚希寶</詩>
喜得法音解積迷，從今哲學少難題。我原是假寧須執，物本來空那用齊？
佛法歸依終淨土，禪宗擊節有曹溪；自從飛渡重洋後，吾道東來今又西。

<詩>呈太虛本師　　　　　　　　　　　　　 嚴紱蕙</詩>
東歸海外客，三楚天人師。艱難攜法侶，安雅說玄思，逍遙支遁義，唯識奘公詞，
<頁 id="32p364"/>
中土方龍戰，寶物異國馳。憶昔龍華會，吾舅醒群癡，草木咸見性，道俗傾來咨。
遠懷十稔中，敷教不知疲；鯫生得聞道，所幸在耳提。武昌存述記，夏首誦三支；
悵望孤園裏，圓音尚在茲。中原多喪亂，邂地泣路岐；劫灰入戶冷，除糞歸田迴。
夏花蓮沿發，秋風江上悲。吾舅棺已蓋，大士法重施；願度人間世，心與龍象期！

<詩>喜遇太虛法師自海外歸來講經武漢　　　 海角殘生</詩>
彼此飄零慣，相逢似夢中；夙緣猶未盡，邂逅大江東。
此身徒碌碌，早自戒貪瞋；愧我功行淺，含羞見故人。
入獄不辭苦，生公志可哀；眼看新世界，何處是蓮臺？
白日催頭白，韶華等電流；可憐名利客，猶自話恩仇。
修得如來種，袈裟態自如；西方有妙諦，無復問詩書。
因果證流年，好花紅可憐；心香甘露水，一洒眾生前。

<詩>偶成呈太虛法師　　　　　　　　　　　 梁石言</詩>
<頁 id="32p365"/>
我聞三界唯心造，又聞萬法唯識照；眾生病已入膏肓，治本當比治標好。
師是瞿曇示現身，非常事待非常人，善巧方便譚般若，得解隨機四座春。
摩頂放踵所不惜，忍看弱作強者食！平等性智力弘揚，到處提倡興教育。
一身任改革，十載無煖席。
策源普陀辦學闡大乘，竭力招我支那民族魂，撞鐘伐鼓宗風振，
五洲文化開闢新紀元，不挽銀潢洗兵馬，但憑法雨潤根源。
昭蘇不問路崎嶇，就教迂道來山嵎；欣逢佳節集佳會，如此因緣曠代無！
佛教今因再摘瓜，不棄佛性應省也；此間民風日以下，已絕桃源種桃者。
默祝仗師願力為懺除，令彼業障深淺盡同化。

<詩>來南京覆命苦熱甚太虛法師由靈隱寄示海潮音數冊并以出版十年紀念索題　王景岐</詩>
海潮一枕王孫夢，解此江南作客哀；十載洪鐘聞下界，魚龍聽否梵聲來！

<詩>頌太虛法師在漢口佛教會講法苑義林唯識章　唐大圓</詩>
秋光如畫復如煙，唯識高談攝萬緣；幾度漢皋獅子吼，螺音遠播震三千。
<頁 id="32p366"/>

<詩>歡迎太虛大法師慈駕　　　　　　　　　 曹衲安</詩>
十載遙聞說法多，圓音加被遠山阿；風搖識海流還濁，月渡湘江水不波。
破衲初裁期接引，祇園欲闢幾檀那？款師一笑支南嶽，岸上花飛願見過。
（衲居潭城，有一私章，名曰家在岸花飛處，取杜陵岸花飛送客意。）

<詩>在中山堂聽講呈太虛法師　　　　　　　 周　逸</詩>
眼底原無物，空前一太虛；多情還是佛，有始即生余。
不見玄心照，安知妙諦除？世間何用法？寂寂復如如。

<詩>在上林寺皈依三寶退而有作用前虛字韻　 周　逸</詩>
合掌一大笑，息息感盈虛。治世宜尊佛，斯文後死余。
塵緣今日懺，孤憤昨宵除。菩薩胡為者，心清意自如！

<詩>次韻虛大師剃鬚有引　　　　　　　　　 芝　峰</詩>
<段/>虛大師於甲戍臘月十八日剃鬚，口占一律；蓋師留鬚已二十年矣。昔佛印了元
<頁 id="32p367"/>
禪師留鬚，人問既剃髮而留鬚何耶？印謂剃髮除煩惱，留鬚表丈夫。故師有「不因
剃髮除煩惱，那藉留鬚表丈夫」之句。今敬步一律。群生罹此修羅劫，應世阿師不可無。豎臂已驚魔膽魄，撚髭不掩佛頭顱。
廿年般若離言說，今日了元慚丈夫。不惜墮鬚拈妙句，人天百萬識新吾。

<詩>奉和虛師剃鬚一章　　　　　　　　　　 賀民範</詩>
應知一切唯心造，色相何須問有無！掃卻龜毛和兔角，超然方趾與圓顱；
不將肝膽酬師友，空戴鬚眉愧士夫。他日龍華重遇合，慈尊能否識今吾！

<詩>依韻和虛師除鬚口占　　　　　　　　　 汪奉持</詩>
煩惱只今淨未除，鬚眉我愧世間夫。亦知諸相原非相，解得新吾即故吾。
夢繞靈山窺一笑，閣開彌勒認圓顱。師門三萬六千眾，記取當年宿願無！

<詩>太老法師剃鬚口占次韻　　　　　　　　 明　性</詩>
導師弘化多方便，法體真常離有無。透過生前參面目，不從鏡裏認頭顱。
救人濟世如來使，立地頂天大丈夫！數十年來原一貫，依然故我即新吾。
<頁 id="32p368"/>

<詩>步太虛大師四十六誕日除鬚原韻　　　　 唐大圓</詩>
一毛不拔利天下，楊子曾為我已無。菩薩道行慰方趾，如來頂戴攝圓顱。
虬髯昔自稱龍象，霜鬢今猶笑壯夫。相好光明唯識變，塵沙世界見真吾。

<詩>奉和太虛法師四六初度薙鬚口占原韻即以為祝　方本仁</詩>
善根培厚嵩齡長，淨德修成色相無；對鏡休驚新面目，登壇那識舊頭顱？
南山北海稱生佛，說法談經化莽夫；最愧凡庸如老朽，日惟三省及時吾。

<詩>太虛法師像贊　　　　　　　　　　　　 皮祖珩</詩>
佛光東照，肇始漢明，求經迎骨，用宏取精。
安肇羅什，譯註功程；玄奘西遊，迺集大成。
風彌東亞，道稽西征，白棕紅黑，猶聾而盲。
惟我大師，普化願宏，歐非美洲，遍布鐸聲！
點頭石頑，音靖潮橫，天花散墜，耶回解醒。
飛錫錦里，析律闡經，祇園承戒，芸芸眾生。
法輪杳邈，蓮座崢嶸，對茲肖像，穆穆清清！
<頁 id="32p369"/>

<詩>太虛法師來湘說法臨別依依　　　　　　 周　逸</詩>
浩氣流行處，仙蹤近可攀。慧根忙裏悟，玄谷定中寬。
將與孤松別，還居紫竹間。如來心不住，去去濟時艱。
秋落湘江曉，天空浩氣還；那堪吳水遠，更觸楚雲閒，
白衲霜風撲，高帆夕照殷；他時重合掌，攜月話名山。

<詩>太虛法師在中學講演後冒雨登山看巢湖謹和原韻　 陳灌蕪</詩>
繽紛花雨散巢湖，澹蕩乾坤似一壺，欲向上人問來去，欣從湖上證浮屠。

<詩>感時一首即上太虛法師正之　　　　　　 梵　卓</詩>
霜冬山色潛清輝，籬雀依依空自飛，惟有蒼松青不改，鋒芒荷露滴柴扉。

<詩>游南普陀寺贈太虛上人　　　　　　　　 歐陽小桃</詩>
參來禪悅破情關，大悟人間即夢間；誰喝偈詞來鷲嶺，我聞梵唄寫魚山。
千般世網能拋盡，一著袈裟便等閒。為問文殊詩集未？漫披詩稿乞加刪。
<頁 id="32p370"/>

<詩>和太虛上人登觀日台　　　　　　　　　 歐陽小桃</詩>
青氈坐冷苦岑寂，忽得寒山好句來；險韻讓君詩膽大，異香悟我道心開。
何時共話維摩室，次日同登般若台。浩蕩齊州煙九點，樓頭舉目共徘徊。

<詩>聽太虛法師演講　　　　　　　　　　　 可　愚</詩>
大道無中邊，中邊隨所在；至人識至理，澄觀兩無礙。法師禪林秀，化雨被宇內；
片言決肯綮，心火照三昧。我聞若有悟，默念在私退。眾生日擾擾，各自阿所愛；
儒門落二義，百氏更繁碎，或馳仁義說，推恩有不逮；或挺科學能，天功貪取代。
紛云互奴主，爭直似賣菜。萬事蟻旋磨，一得黍遺碓；何如菩提心，萬類同覆載！
纓珞不須施，華嚴現勝概；所以我佛尊，法輪曠無對。

<詩>人日從太虛法師遊清源山　　　　　　　 何達安</詩>
虛負泉遊近二旬，勝遊今日恰逢辰；極高峰被濃雲鎖，已倦眸迎嫩柳新。
為鑑前車勞戒備，倘憑佛力釋冤親。到山不易誰能信，福慧終輸出世人。
<頁 id="32p371"/>

<詩>與太虛法師　　　　　　　　　　　　　 莊定山</詩>
太公儀度人誰識，虛也元微我似知；石上相逢松寺晚，天涯留別草亭詩。
青山作伴誰當主，白首同心想未遲；我有冠巾俱在此，魯齊何恨不同時。

<詩>和太虛法師遊十剎海原韻　　　　　　　 仁　菴</詩>
偶來十剎海，忘身在北京。柳靜風常拂，荷香心更清；
塵勞今日盡，富貴浮雲輕。笑問同遊者、誰為覺有情？

<詩>贈太虛上人遊泉　　　　　　　　　　　 黃孫哲</詩>
僻海桐城鎖寂寥，天風雲馭忽招邀。梅花帶雨青迷眼，柳色迎人綠折腰；
壽國光生多寶塔，江山秀奪洛陽橋。釋迦欲會靈山去，誰作階梯上碧霄？

<詩>送太虛上人入蜀　　　　　　　　　　　 黃孫哲</詩>
錦江千古麗，此去正春融；城郭煙花裏，山川錦鏽中。
峨嵋尋佛子，帝座問天公；強欲從師去，番番白髮翁。
<頁 id="32p372"/>

<詩>隨太虛上人遊普陀山并贈昱山禪師　　　 了　空</詩>
昔聞普陀勝，未造普陀境，海上三神山，天長疑道梗。
我師飛錫來，相攜登佛頂，俯瞰山外山，群巒燦奇景；
飄渺洛伽山，紅燈露半影；海潮生岸頭，平沙一千頃；
山麓羅禪林，四野無村井。香火盛千年，人間洗災眚。
源溯日本僧，觀音去不肯。歸探般若蓬，老禪孤風凜，
欲透三重關，談玄忘晝永。何處響鐘聲？猛然發深省，
迷悟一剎那，世人誰醉醒？

<詩>庚午六月太虛壇兄過訪敬呈一律　　　　 坦　峰</詩>
憶從太白識芝眉，寒暑遷流廿六期。嚼食餒嬰君獨苦，鋤茅臥月我偏宜。
宏才毅力扶天墜，慧舌悲心教世危；不負靈山親囑付，寸心只有法王知。

<詩>送吾師太虛上人之蜀依昱山禪師原韻　 了　空</詩>
又將飛錫上峨嵋，為問歸期未有期。到處隨緣聊復爾，十方說法總相宜。
錦江清淺平如練，蜀道高懸勢不危。佳水佳山收滿眼，天機無限寸心知。
<頁 id="32p373"/>

<詩>庚午立秋之次日與太虛上人同坐息來禪榻師吟一榻新涼報早秋之句余用轆轤
體足成之錄呈教正　　　　　　　　　　　　　　了　空</詩>
一榻新涼報早秋，夜深秋思正悠悠。珠簾不捲月窺戶，玉笛無聲人倚樓。
記得三春同射虎，何當七夕看牽牛。虛窗獨坐君知否？好趁西風返棹舟。
自君出戍隴西頭，一榻新涼報早秋；為製寒衣添弱線，忽聞苦戰動深愁。
湘南烈燄驚初定，河朔風雲緊未收，但見男兒裹馬革，將軍無命幾封侯？
捲盡暮雲宿雨收，幽人無伴臥層樓；幾聲玉漏驚殘夢，一榻新涼報早秋。
掛起銀鉤呼ㄚ角，裁成錦字寄君侯；莫教籬菊悲黃落，明月好同三徑遊。
山僧少事野居幽，無上玄禪靜裏搜。簌簌松風來虎嘯，濛濛法雨灑龍湫；
半盦佛火消長晝，一榻新涼報早秋。唧唧秋蟲吟不住，相和天外梵音流。
十日名山快勝遊，海天山色望中收；無邊古木高低在，不盡深潮日夜流；
石徑紆迴勞杖履，禪房寂靜許勾留。歸來同話巴山雨，一榻新涼報早秋。
<頁 id="32p374"/>

<詩>虛公大師赴蜀宏法紀念　　　　　　　　 惕　先</詩>
杖藜光燭海天青，到處欣瞻太乙星；此去峨嵋開法座，滿山猿鶴一齊聽。
丹成葛井壽斯民，露洒楊枝靖劫塵；天下本為吾輩任，合教自悟悟他人。

<詩>謹步虛公接引殿留贈聖欽方丈原韻　　　 曾普馨</詩>
錫杖追隨俗念消，秋來紅葉勝青瑤；明朝更上峨山頂，鳥語猿聲慰寂寥。
雲氣四山忽自消，眉峰螺黛駕青瑤；他年接引同償願，極樂追隨不寂寥。

<詩>奉虛公法師　　　　　　　　　　　　　 王嘉生</詩>
數載瞻依北斗杓，錦江浙水路迢迢。彌天道範廬山學，震地雷音大海潮；
遊記幾經翻貝葉，臨池多為種芭蕉。宗劉遠紹圖澄法，衣缽淵源正未遙。
（乙丑密壇勇師授皈依）
宏法歸來禮願王，五洲盡領木樨香。經筵景仰飛花雨，禪韻清新趁草堂；
到處珠林添淨社，及時梵網盡殊方。更須廣設無遮會，遍滿娑婆結道場。
大法東來更漸西，名師乘願種菩提。三千世界隨成壞，億萬人心要振齊；
外道波旬皈一體，中天慧日破群迷。何因解脫塵勞苦？普化蓮花不染泥。
<頁 id="32p375"/>
何年聞法講經臺，及第空心妙悟開！百寶光明親勢至，千生面目見如來。
情天業海悲淪落，方外人間共劫灰；再世黃梅留宿願，當來為我補金胎。

<詩>庚午初冬虛公講席將滿脂車東邁依止不時觀霧有感即以留別　喜　生</詩>

<詩>第一章</詩>
觀霧極蒼莽，中有金輪鏡，咫尺隔山河，無由得光映，撥開雲幾重，時覺露珠迸。
身世入窌庨，宇宙等陷阱，混沌莽鴻濛，鑿竅殊幽敻；淺近且不識，深遠甯可偵。
跡空鳳與麟，亂憂梟與獍；晦旨嗟否塞，災害苦交併，豈無一線明，微光傷短檠！
天地有晦明，運會逮衰盛；苦樂無盡期，不離染與淨。萬物本無始，始復從何更？
是知生與滅，了不關究竟。因緣與自然，皆不掩自性，云何暫時霧，蔽卻中天晟？
一時清曙開，光華復相慶；超出天上天，現出聖中聖，明明大日光，朗然自親證。
<頁 id="32p376"/>

<詩>第二章</詩>
流水無止息，日月恆照臨，納川為巨海，積時成古今。天人變乃通，運會升復沉，
流行嬗變化，各各隨所任。登峰造其極，測海極其深，芥子納須彌，瀛渤等蹄涔。
在地涇與渭，在天商與參，物理致不齊，相應惟一心。幻妄若泡影，至誠裂石金，
當知萬有法，不在心外尋。贏縮亦有數，願力不可侵。成壞苦不常，涕泗沾我襟，
忍令華國胄，淪作獸與禽！望施功德水，遍為雲與霖；各自悟本來，共理無絃琴。
出不愧天地，入不愧影衾，合教惡轉善，同與道相欽。東結遠公社，處處設東林；
願與諸有情，齊領海潮音。

<詩>第三章</詩>
萬法非究竟，終屬儡與傀，逐流不窮源，得此或失彼。人生失本性，情欲盜之始，
竊國與竊鉤，貪瞋不自止。道流窮造化，壽欲與天比，烏知四大壞，同歸於盡耳！
或認妄作真，或誤賊為子，或執中與邊，或障事與理。六趣互循環，熙攘如朝市，
<頁 id="32p377"/>
前因尚未了，後因又種起，因果本不爽，無非自所使。八苦與五燒，生生苦不己。
有情多幻妄，遑論惡與美；苦樂隨報盡，轉換無涯涘。安得識本來，歸源得要旨！
如來傳大法，世間作正軌，常存悲憫念，功德亦隨喜。殷殷救世忙，遑遑夕繼晷，
說法數十年，歲歲無停趾；接引諸有情，一齊出生死。

<詩>第四章</詩>
萬緣與諸法，相著實相須；情欲與本性，漸染則漸離。性乃情所根，學為道之基；
所以化眾生，隨順貴當機。嗟我當末法，曲學紛旁岐；民生既凋敝，世道復陵夷。
我公發大願，大法興牟尼；馬鳴與龍樹，大廈一木支。鳩摩法東漸，我公法西馳，
五洲悉贊美，百學咸稱奇。文化賴輸轉，學科理相資，天魔與外道，俯首咸低眉。
法輪大願王，卓錫遊峨嵋，經筵散花雨，戒行得總持。瞻依亦有願，去住乃無時；
衣缽溯淵源，念念常在茲。但禮自性佛，如親座上師；一心滿行願，當來正有期。

<詩>贈太虛法師　　　　　　　　　　　　　 丁蜀祥</詩>
<頁 id="32p378"/>
大千世界血模糊，塵外獨留一丈夫，發鼓撞鐘勤折攝，火燒兵劫賴持扶。
法流歐美輝初日，語下犍椎失野狐；借問高風誰似得，碧空無際片雲孤。
鬱雲秋色景蕭蕭，叢菊迎君宿霧消；湛露滿陳清骨徹，妙音纔唱異香飄。
袈裟起拂風煙破，柱杖橫擔日月挑。眉毛拖地莫人會，到處獨吹無孔簫。
錫飛萬里路漫漫，同體悲心平等觀；曇摩再出浮滄海，支遁依然愛翠巒。
留取山色空相待，新傳法曲獨自彈。從知妙語驚人處，拖地眉毛索解難。
也知積習未能休，笑我無端句苦搜。但悟聲音皆佛事，何妨吟詠伴吾遊！
漫言活剝生獅子，直待掀翻滑石頭。供養聊憑詩數首，權當露地獻肥牛。

<詩>敬呈太虛大師　　　　　　　　　　　　 朱永齡</詩>
寰遊中外遍塵埃，到處歡迎大會開。佛道教人戒定慧，名山掛錫住去來。
花明般若靈根淨，樹種菩提因果胎；信是玄奘身再世，法門領袖任輪回！

<詩>太虛大師法駕東來闡發妙諦謹奉拙作　　 顧伯瑜</詩>
<頁 id="32p379"/>
十載心經願已違，風塵無計遂皈依；慈悲未了濟人事，那許凡胎伴佛歸！
東來法駕白雲鄉，苦海無邊睹佛光；幸得慈航登彼岸，蓮台咫尺即西方。
菩提無樹證前因，舍利光昭劫後身；等是有緣聆法旨，聞經我亦出紅塵。

<詩>虛公老法師返渝賦詩以紀法緣　　　　　 果　瑤</詩>
白牛勁駕出風塵，三藏名高海內欽；雅似提婆愛遊化，西來道俗盡歸心。
到處爭迎蒞講筵，辯才無礙法音宣；清吟直上峨眉頂，銀色光中現寶蓮。

<詩>贈太虛上人（古曆庚午初冬作于江州）　 舒君實</詩>
五濁惡世苦果多，只緣眾生甘投羅，我佛救人意最切，隻手獨力障狂波。
太虛大師生震旦，治佛遺教靡差訛；貫通東西宏象教，錫杖所止群謳歌；
遠歐近亞縱橫走，利他重任一肩荷。我來塗山逢師在，斗室討究除偏頗；
講論獲益洵不鮮，殊勝因緣紀岷峨。氣象恬靜徵學養，能納群言譬江河；
折中百家歸一轍，顯真破妄翼佛陀。小詩持贈無它願，祝師慧雨遍娑婆！
<頁 id="32p380"/>

<詩>聽太虛法師開示　　　　　　　　　　　 陳庸庵</詩>
經壇花雨落繽紛，如是人聞是我聞；銷盡眾生無量劫，金鑪香裊吉祥雲。
不問清流與濁流，一時胡越盡同舟；生公妙運生花舌，頑石無心亦點頭。

<詩>送虛大師赴陜　　　　　　　　　　　　 尚法圓</詩>
兵燹連年感慨多，春明門外舊山河；宗風幸有中興象，今日欣聞大法螺。
勝蹟千年留雁塔，草堂一寺說鳩摩；兩輸性相喜猶在，重整壇場望若何？
一掃三秦雲霧昏，重逢佛日照乾坤；破迷應曉兔龜幻，升座參瞻龍象尊。
說法大師今富那，名山古剎況慈恩。一言我欲寄聽眾，八萬四千盡法門。

<詩>題太虛法師小照　　　　　　　　　　　 昱　山</詩>
足跡曾經印五洲，法筵謦欬震全球。象王回顧誨無倦，獅子頻申說未周；
博士傾心爭握手，高人懷慕盡舒眸。家家生佛香花供，繪像藏經百世留。

<詩>山居懷太虛法師　　　　　　　　　　　 玉　皇</詩>
<頁 id="32p381"/>
路似羊腸道可通，往還曲折尚能容；人行日在青山內，木落時流綠水中。
去後相思難再見，歸來何處又重逢？男兒得失原非計，雁過長空莫覓蹤。

<詩>遊大林寺贈太虛竹庵二師　　　　　　　　 王星拱</詩>
不住人間相，閒遊或閉關，參禪天畢定，說法石無頑。
幢捲雲中瀑，鐘傳月下山；而今匡岳上，重見遠公還。

<詩>頌太虛法師　　　　　　　　　　　　　 張南垣</詩>
公是達摩現化身，菩提普種度迷津；阿儂自愧根行薄，未得追隨塵右親。

<詩>宿牯嶺大林寺依太虛上人原韻　　　　　 了　空</詩>
碧空無翳蔚藍天，駘蕩輕風催客眠。流水多情喧旦暮，山花著意鬥媸妍；
鐘來古剎聲彌永，月照危樓影亦娟。如此清光如此夜，禪機悟徹自安然。

<詩>別太虛大師下山赴京用前韻　　了　空</詩>
赤日紅雲溽暑天，長安市上儘無眠。攜笻直到廬山頂，隱几同觀牯嶺妍；
花徑涼生風習習，禪房夜靜月娟娟；大林古寺清閒地，一度流連一灑然。
<頁 id="32p382"/>

<詩>同太虛老師及諸同門遊珞珈山偶成　　　 唐法化</詩>
勞生難得片時閒，尋樂何緣學孔顏？瓔珞珈笄非楚寶，清風明月在寒山；
湖天一色大圓鏡，桃李重陰九曲灣。相與詠歸誰與點，詩成尚待仲尼刪。

<詩>本師虛公到漢將之廬山率呈長句　　　　 嚴紱蕙</詩>
雨花滿地正如春，奇雲現彩復願夏，揚子江頭廬阜頂，數度聞法迎佛駕。
演繹華嚴真諦來，懷抱遺經入精舍。微心漚發有所止，隱公遺言尚未化。
大剛西康老蠻荒，問訊長嗟墮落怕。中土西藏理圓融，承公妙說喝復叱。
他日脫得六根塵，那管人間有代謝！六月匡廬蓮社開，慈雲慧雨漫空來。
智燈一照原精澈，法鼓二撾魔眷哀；嶺樹重瞻真面目，松濤全洗舊塵埃。
傳經心印承千載，從此東林有嗣才。

<詩>贈太虛法師　　　　　　　　　　　　　 黃月秋</詩>
言詮字字播潮音，敷湧蓮花出武林，再見阿難宣結集，得親賈島託清吟。
闡揚法化濡文化，指點凡心即佛心；太息眾生非易度，茫茫苦海自浮沉。
<頁 id="32p383"/>

<詩>贈太虛大師　　　　　　　　　　　　　 吳袖海</詩>
未問前身與後身，寒山拾得宛然真；閭丘欲具衣冠拜，願作法華會上人！
幾經大士灑楊枝，不是尋常送別詩；消盡三千塵點劫，一輪明月正圓時。

<詩>呈頌大師　　　　　　　　　　　　　　 莊　君</詩>
佛法本無邊，傳心有老禪；精光凝太極，妙理悟虛玄；
偈作當頭棒，香聞燦舌蓮；目中何所見？雲淨月橫天。

<詩>癸酉春仲游四明山心兼歷雪竇諸勝成五古一章贈太虛大師　呂　萬</詩>
渡海訪四明，緣溪入幽谷，漸尋鳥道上，瘦笻拄山腹。徑轉遶花林，春色竭孕蓄，
晴空攀蔦蘿，花香惹衣服。更上翠微巔，撲去塵三斛；俯覽法王宮，鱗鱗萬瓦覆。
清磐遠飛揚，香雲久氳郁。高僧說法來，慧根產我族，清詩著明山，足跡遍西竺，
把手話古今，雪竇頌出讀。曾應宋帝夢，不同常山矗；有石四窗明，山心延眾綠。
<頁 id="32p384"/>
雲村二十里，桃灣三十六，昔人所問津，村村異樵牧。赤水與丹山，隱潭奏琴筑，
洞天列第九，居人富清福，勝境依東南，寺餘晉唐木，雙泉匯殿下，流出千丈瀑。
六月見飛雪，玉龍相追逐；橋亭鎖清流，樓臺展高矚。古師石奇雲，塔山連松竹，
龍蟠兼虎踞，崢嶸偏突目。地靈產霸才，四顧群山伏。明月懸高岑，禪房蘭蕙馥。

<詩>與太虛法師訪四明山心蒙視以詩歸和原韻且繪圖貽之　呂　萬</詩>
迤邐升青嶂，岩嶢睇赤城；蒙雲二十里，來憩石窗明；
竹嶺飛花片，徐鳧吼瀑聲，歸程指雪竇，且趁晚霞晴。

<詩>太虛大師適雪竇宏法　　　　　　　　　 虞　愚</詩>
山林聚散亦何常？祇為蒼生出處忙；此是大師真本色，生平宏法即文章。
春色天涯又遠行，東風吹散海濤聲；梅花含笑迦陵唱，一路迎師到奉城。

<詩>和太虛法師原韻　　　　　　　　　　　 吳東邁</詩>
禪房小憩且徘徊，疏影橫斜古樹梅；餐我胡麻佐蔬筍，何人清福得修來？
<頁 id="32p385"/>

<詩>奉寄太虛法師　　　　　　　　　　　　 盧藻言</詩>
<段/>去秋遊普陀，太虛法師適北行。近得書及詩，且知蘇子開堂為參寥講座，從此
蓬山路近，佛海航便，喜何如也？詩以先之。時二十一年三月。生不能投筆仗劍復我讎，死不能作冢高與祁連謀，（用霍將軍事。）
不則買田一頃豢兩牛，犁鋤挂壁書滿樓，一飽偃蹇輕王侯，青山跳出詩如流。
（性好詩畫故云。）風塵踆踆六十秋，此事虛渺不可求，繁華彈指成墟邱。
（吳淞、江灣、閘北民舍，戰事焚毀略盡。）不去將恐罹繁憂，僵蠶破繭魚脫鉤；
入山去矣真良籌，問之李老頻點頭，為借僧舍營菟裘。
太虛一去名山愁，使人佇望枯雙眸。今年喜逢寄詩郵，鴻詞直使郊島羞；
紛言救國藥亂投，以佛為藥疾可瘳。（師主辦海潮音雜誌，本救國主旨，宣揚佛法。）
昌黎論佛殊謬悠，亦非知佛柳郴州。

<詩>太虛法師蒞首都萬壽寺講經　　　　　　 王　燦</詩>
道安願力自彌天，說法靈山有歲年。正覺豈同心似木？辯才無礙舌生蓮。
昔時曾誦潮音集，何日來參雪竇禪？兔角龜毛尋一句，師應笑我落言詮。
<頁 id="32p386"/>

<詩>聞太虛法師駐錫雪竇寺寫此祝之　　　　　 虞　愚</詩>
大教嘆陵夷，迦音久沉寂，不有先覺者，云胡見天日？惟我虛大師，能作如來役，
宏法人世間，大願凌斗極。問教寄禪老，閱經大藏窟；豈無慈悲懷，持身益謹飭。
澈悟性相學，涵養轉有得，到處育英才，道範足矜式。文章人所欽，國際情洞識。
民三息普陀，潛修經論律，造詣極艱深，涉覽古今籍；闡發佛乘源，論孔又論墨。
教育刱新見，僧伽制度易。民六出關後，遍遊東鄰側，以法化人群，錫蘭而柔佛。
民七設覺社，糾破凡夫執。民八講起信，聽者多豪逸。民九編潮音，文字廣橫溢。
民十住淨慈，宣佛救世策。嗟茲數載中，勞勞無安息，利名非所慕，大法未敢忽。
時或武昌中，講學辭懌懌，學者來四方，經典勤翻譯。時或大林寺，重興古道跡，
籌開聯合會，佛徒擴組織。時或渡東洋，代表華夏出，妙音重重宣，四座皆氣失。
時或辦總會，首都乘統一，訓政開始日，教綱謀密勿。時或赴歐西，法相衡西哲，
侃然慷慨談，欲解西人惑。時或涉巴蜀，憂時中腸熱，法施萬象蘇，峨眉亦失色。
<頁 id="32p387"/>
奔走東西遍，披星而戴月，者番錫雪竇，奉化安磐石。長抱中興懷，欲愈眾生疾，
祝師壽無量，化身千萬億！

<詩>敬祝虛公大師入雪竇　　　　　　　　　 正　宗</詩>
東來象教陵夷日，獨障川流復幾人？闢棘斬荊揚正法，吹螺伐鼓見精神。
海潮浩瀚滋群類，朗月清輝照性真；制度一編存軌範，宗風百丈未沉淪。
求才今日似公難，法海星辰舊主壇；研討不繞三藏廣，遨遊曾歷九洲寬。
名言祛俗同牟子，教網彌天見道安；竬望園林成極樂，引將大眾出狂瀾。
永明重顯栖留地，來覓山前金縷衣；眼目一朝開布袋，經疏百部述窺基。
驚人棒自當頭喝，覺世花從古木飛；荷擔如來真實法，津粱早已得無為。
法雨飛濛湘上時，微言屢聽繭抽絲；半盂甘露漫心腑，一掬靈泉沁肺脾。
濁世當年曾賣劍，桑門今日始披緇；君留筆硯焚來久，歡喜重為贊嘆辭！

<詩>謁太虛大師　　　　　　　　　　　　　 睢　園</詩>
<頁 id="32p388"/>
茫茫塵世悵徘徊，大好東南賸劫灰；三教尋源懷往哲，六根未淨愧庸才。
江濤洶涌詩思壯，蜀道崎嶇畫角哀。欣遇生公重說法，皈依三寶佛門開！

<詩>遊秀峰寺步太虛大師原韻　　　　　　　 陳天錫</詩>
鶴鳴山下寺，一徑夾山松；溪澗瀠千曲，岡巒入萬重；
銀河懸兩峽，長劍起雙峰；清靜登茲境，澄懷契所宗。

<詩>遊歸宗寺倒疊太虛法師原韻　　　　　　 陳天錫</詩>
開先昨夜宿，侵曉到歸宗。龍藏頒前代，金輪據上峰。
墨池餘水淡，梵宇拂雲重。即此堪棲隱，何須慕赤松！

<詩>晚遊花徑景白亭依太虛上人大林游泳池曉坐韻　李了空</詩>
大林古寺清涼地，峰角嵯峨映晚霞；景白亭前花滿徑，山僧留客試瓊芽。

<詩>依虛公所拈希字韻還呈　　　　　　　　 了　空</詩>
再世彌陀歎罕希，佛徒無量盡皈依。曾從文字顯般若，又說因緣契上機。
萬法原來如是是，諸天猶有想非非；闡明象教無餘義，
（師談無餘涅槃甚深妙義）不入微時也入微。
<頁 id="32p389"/>

<詩>簡虛大師　　　　　　　　　　　　　　 芝　峰</詩>
一自入山禮翠微，幾更葉落又花飛；潮聲四面波濤急，出岫閒雲尚未歸。

<詩>大林蓮社聽經贈太虛法師　　　　　　　 許公武</詩>
廬山高處淨無埃，蓮社壇場今又開；應是度人還未了，遠公重到大林來。

<詩>有感寄太虛上人　　　　　　　　　　　 戴傳賢</詩>
初見白蓮為師發，繼來再見白蓮開；南山重霧隨聲散，應有神龍運巨材。
<段/>（太虛法師講般若於大林寺，升座之日，白蓮花放一枝。後數日，余應寺主之請，講藥
師七佛法會諸上善人共發之十二願，白蓮花又放一枝。余入山之日，見牯嶺附近人靈地
少，而南谷尚未盡闢。其地有登臨之勝，泉石之奇；若闢山為廣場，蓄水成巨池，於
中建佛剎，則規模之雄大，實足為匡山古今諸林之冠。七月二十六，特邀上人往觀。
既至，含鄱嶺濃霧彌谷，均嘆緣之未熱；而一剎那間，忽然開朗，四山形勢，一覽無
餘，甫觀已欲行，白雲復從天垂下，依然滿谷，若非佛力加被，焉能感應如是？歸後
，師有『含鄱塞雲霧，南谷忽開朗，菩薩發勝心，山靈應如響！於茲建道場，斯願必
圓暢』，詩道其實也。）
金色遁花滿地生，佛光星斗燦晶瑩；
<段/>（八月七日晚十時，同寓諸人，均見大池附近奇燦若星斗。正嘆息間，擲筆峰上忽現一紅
燈，光明炫赫，經一時許始隱。女兒城上亦現青白色光，忽為二三，忽為五六，左旋
右轉，如繞佛然，約半小時，變為一行，其數不下五六十，直下女兒城至岩邊而
滅。佛燈之說，諸名山多有之。峨嵋則有「萬盞名燈朝普賢」之勝；余登金頂，均無緣
得見，今乃於匡山見之。意者其為鐳電之放射耶？然不足以解擲筆峰上凝然不動之紅
色燈明也。）
慈悲願力隨緣現，留與千秋潤太平。
<頁 id="32p390"/>

<詩>庚午之夏於渤海舟中得親太虛法師道範今歲立秋後一日復相值於匡山之大林
寺萍蓬聚合洵非偶然師拈首二語謹足成五律一首　　　　趙元成</詩>
海中曾偶值，山上又相逢；未聽生公說，偏追慧遠蹤。
人天仰龍象，雲水盪心胸；欲證三摩地，從今識所宗。

<詩>癸酉夏日偕奉持居士侍太虛導師廬山大林寺放生池畔坐矛亭中師錫亭名曰清
涼因口占清涼亭畔放生池句命續俄而風雨驟至雷電交作勉成此作乞師教正　羅奉僧</詩>
清涼亭畔放生池，淨侶相將侍導師；溪水潺潺說妙諦，林風習習催新詩。
密雲晃耀驚雷電，甘雨滂沱起槁枝；滌盡煩愁除熱惱，一時心地共沾滋。

<詩>虛師口占續成　　　　　　　　　　　　 汪奉持</詩>
清涼亭畔放生池，物我相忘意自知；根鈍難期禪解脫，障深端賴力扶持！
萬方多難哀中澤，一雨其蘇感大慈；記取前宵夢中境，西方歸路日斜時。
<頁 id="32p391"/>

<詩>再續一首兼答奉僧即次其韻　　　　　　 汪奉持</詩>
清涼亭畔放生池，清話喁喁伴我師；老去香山惟念佛，座中玉局喜吟詩，
（此謂奉僧居士。）
圓音演法該千彙，微笑拈花見一技；更得大雲布甘雨，根莖隨分各榮滋。

<詩>癸酉暮夏余至廬山辟暑十有四日夕與太虛法師坐大林寺石壇話別同看月出承
作一絕送行歸途奉和益二韻為律寄之　　　　　　呂　萬</詩>
幸共匡廬笑聚頭，雲巒煙樹洗塵眸；南山放浪河難達，下事催歸負樂遊。
鹿洞宋壇空繫夢，陶家舊菊背迎秋；勞師邀月送千里，夜夜姮娥照客舟。

<詩>癸酉暮秋奉懷太虛大師　　　　　　　　 李少庵</詩>
九年面壁禪心定，錫杖時隨野鶴飛；末世風塵開覺路，上乘道德悟圓機。
萬家生佛雲山現，一代文章日月輝；我擬摳衣親塵教，無緣來叩遠公扉。

<詩>甲戌莫秋太虛上人講經南明三次渡過水南聽講喜集昧盦詩句成七絕二十首　周昭德</詩>
<頁 id="32p392"/>
野航過我此三回；詩興遊懷兩未頹；元理偶於無得得，千年重見遠公才。
靜夜回思往事悠，金甌欲缺不勝愁！短吟長嘯總無賴，眉額蒼蒼橫古憂。
要憑辟歷振頑聾，天地終遭毒霧濛；三島十洲渺何處？最憐回首已朦朧！
長笛一聲天宇秋，濁醪無力解奇憂。參差兩岸蘆荻白，此日新愁倍舊愁！
強說禪心勝俠心，英雄氣沮最難禁！支離破碎逢今日，小住同為繫缽吟。
人天各有蒼茫感，道大甯憂缽內貧！且共忘情游物外，白雲空翠冷相親。
生涯草草勞看鏡，劫後河山賸夢痕，獨抱孤懷不求訴，幾人深見道根源？
馳想終難一息停，夏風聚散悵浮萍！從今刪卻閒愁恨，一卷黃庭養性靈。
百年歲月順風舟，舉世茫茫貉一邱，只不乾坤之道息，聞情還向靜中求。
漠漠輕煙繞翠岑，林巒卻喜此幽深，白雲不鎖東西路，賸有悠悠獨往心。
卻愛梵鐘聞遠寺，白雲深處小勾留；蒲團一個紅塵外，不管人間春復秋。
古寺禪林曲徑通，朝霞引著一輪紅，雲藏佛頂峰皆古，瓔珞重重映寶幢。
誰慰殷殷古佛衷，鐘聲悠邈隔林通；寸心漸共孤雲遠，萬古千今夢幻中！
<頁 id="32p393"/>
懷抱古今誰盡得，偕亡物我以心虛；乾坤落莫人天老，世界花花誤讀書。
手植菩提愧未能，祇宜高臥白雲層，于徐自適煙霞性，石壁光生古佛燈。
功到洪爐點雪融，耳根圓澈不妨聾；蓮花經罷千聲佛，禪淨歸途出世功。
千里關山兩芒履，半瓢風月一閑身；丈夫存想能空闊，佛理微茫藉引伸。
萬樹高參蔚藍天，白毫光滿界三千；華嚴法界原無上，畢竟禪邊勝俠邊。
且坐溪頭看月生，亂雲籠月見精神；混融法界空諸有，玓瓅一江星斗明。
心境虛明非拒物，料應解盡重憂憂，不信人間有消長，嗒然坐忘高峰頭。

<詩>拜訪吾師虛上人於雪竇寺　　　　　　　 張聖慧</詩>
五十三參到普賢，師資契合信前緣；從今敢忘慈悲意，先建人間極樂天。
古德風華老作家，臨行承惠趙州茶；他年好把殘餘滴，洒遍人間般若花。

<詩>癸酉中秋後二日送太虛法師回雪竇　　　 王道清</詩>
人間歲月太匆匆，幾日迎公又送公；來似春風生萬物，去如秋月照長空。
程門雪立千山遠，海會蓮開一水通；應是佛徒無色相，臨歧猶自樂融融！
<頁 id="32p394"/>

<詩>恭呈太虛老法師　　　　　　　　　　　 本　然</詩>
法鼓填然震耳頻，欲沾花雨少良因；等身著述皆淘舊，醒世心胸在革新。
童冠偕遊歌濟美，釋儒兼化樂陶甄；而今僧學芸芸眾，尤冀春風遍拂茵。
拜瞻法體氣嚴尊，信是精持不二門。世蹇堪增無量福，釋危賴結自由魂。
立言雷震凡塵夢，說法春深黍谷溫。漫進芻蕘干慧目，希施妙諦剷愚根！

<詩>太虛大師南來弘法喜晤　　　　　　　　 金芝軒</詩>
重見莊嚴又十年，哭厂逋客隔人天！（師二十五年前來粵，與易、盛二君
遊。今易、盛下世久矣，有情話舊，相對感喟。）
論詩無復當時興，說佛還欣在眼前。
唯識一宗通奧旨，大乘萬法悟真禪。五洲踏遍歸來日，普濟群生各粲然。

<詩>步太虛大師白雲山紀游原韻　　　　　　 江叔穎</詩>
不訪溪山亦有年，白雲依舊擁長天；河川氣勢橫襟左，城郭莊嚴立眼前。
世亂自應齊向佛，塵勞吾欲覓安禪；隨師踏遍靈峰跡，緩步歸來興倍然。
<頁 id="32p395"/>

<詩>游天台山和太虛本師韻　　　　　　　　 黃覺衡</詩>
風雨游山已不宜，長途漫漫更猜疑；為從法駕攀雲上，飽看清泉繞翠畦。
大塊陽春煙景美，最憐鵑血滿山紅；峰迴路轉彌幽絕，念佛聲聲度晚風。
蕭蕭雨洗萬松徑，叢木齊雲夾玉溪；拜佛朝山投寺宿，流泉靜聽韻清淒。
清曉扶笻過碧泉，白雲一路萬峰妍；高僧塔院今猶在，拾級雲階到塔前。
聞說天台石似粱，雲山踏遍路途長；仙橋方廣飛湍急，銀浪翻空現佛光。
疊嶂層巒游欲遍，天台直達九峰心；憑高頓覺身如幻，堪羨茅廬讀佛經！

<詩>步對公原韻奉懷太虛大師　　　　　　　 江　謙</詩>
洪名舉世共聞雷，處處葵忱向日開。苦海慈舟常不住，淨心明鏡更無灰。
歡聯萬國慈悲會，力挽群生劫數回。九十潘公勤頂禮，登壇一吼待師來！
十方佛讚翕如雷，九界行人正信開，一句彌陀如意寶，萬般熱惱不然灰。
藥師圓助生西去，逝子應無背父回。日月滿時人盡仰，願師妙語轉將來。
<頁 id="32p396"/>

<詩>謁太虛法師　　　　　　　　　　　　　 吳冰國</詩>
塵情苦縛掃難開，欲乞安心立雪來；吹去布毛無法付，天花十萬擁蓮台。

<詩>賦呈太虛老法師　　　　　　　　　　　 果　玲</詩>
欽崇幾廿載，今始拜慈顏；說法人依舊，讀經客未還；
悲心濟釋子，游跡遍名山；一代高僧傳，圓融二諦間。

<詩> 雪竇寺贈太虛上人　　　　　　　　　　湛　如</詩>
昔日大林一飯遲，今來雪竇及春時。五洲度盡真行者，三界緣空說法師；
蕭寺題名成舊夢，靈山上會倘前知。長安回首音塵杳，始歎人生水月而！

<詩>虛公蒞渝先後講授大乘伽耶山頂經辨法法性論既罷方乘機應成都佛社之請賦
呈印可　　　　　　　　　　　　　　　　　　　孔葆滋</詩>
悲願何人比，慈心與佛齊！觥觥明法性，娓娓揭菩提。
兩獲宗師導，終慚大道迷；童心逃學慣，無分刮金鎞！
<頁 id="32p397"/>
講席巴山罷，經筵錦水陳；芙蓉城得主，蒲艾節迎人。
教共江源一，道開雲路新；行空空粉碎，為現大乘身。

<詩>奉和太虛法師原韻　　　　　　　　　　 蔡無忌</詩>
萬法從緣起，無生漫說奇；不因存妙用，端與分相宜。
浩浩成空劫，涓涓積巨遺；祇求徒步穩，安論路崎嶇！

<詩>戊寅夏日次太虛法師游長松山二律元韻　 田頌堯</詩>
郊游車駕出城東，遙指龍泉第一峰；契闊十年參妙義，欲窮千里躡長松。
上乘者說世間覺，大道之行天下公。古剎仁莊周覽竟，清風拂袖入簾空。
法幢大纛雲深處，抵掌相傾邊務勞；政教無分宜略遠，國家多難此登高。
河山視昔驚雙眼，色相當前燦一毫；同慨經年倭寇急，好將心力撼危濤。

<詩>太虛法師遊長松山靈峰寺宿唯仁山莊曉起偶成二律元韻
六朝金石造像堪侍者</詩>
<頁 id="32p398"/>
北望中原西復東，嵯峨十二障巫峰；怪來野火難燒草，真箇嚴霜不殺松。
安史未聞驚蜀道，開元何幸寓諸公！昂□試聽山靈語，四大非空眼獨空。
一部華嚴探妙諦，五洲踏遍敢辭勞！循途造到茫茫外，拾級行來步步高；
佛果佛緣開夏屋，仁心仁理析秋毫。三千鐵弩排吳越，更有何人再射濤！

<詩>戊寅十月望日偕蕭鍾美林肯盦白連城訪太虛大師即步了空居士寓南溫泉仙女
洞口占原均　　　　　　　　　　　　　　　　　陳誦洛</詩>
高樓夜雨笑談譁，曾記初逢在若耶；二十六年身世感，絮泥慚對妙蓮華。
一徑春畦自擷蔬，殷勤留與飽山廚；白雲深處相思寺，多謝塵心為袚除！

<詩>隨太虛大師登建文峰　　　　　　　　　 了　空</詩>
建文峰上建文臺，古寺荒墟付劫灰；老柏經年多剝落，玉泉遺井掩莓苔；
深山有窟藏豺虎，野徑無人闢草萊；石亂磴危攀不易，今隨杖錫一飛來。
<頁 id="32p399"/>

<詩>戊寅十二月十八日為太虛大師五秩誕辰十一月二十日在縉雲寺漢藏教理院預
祝依大師二十一年縉雲山詩韻獻詞　　　　　　　李了空</詩>
五遊巴子國，三上縉雲山；叩錫那伽窟，題丹商哈顏；
一瞻蓮髻頂，誰掩海螺關？遙覓石華寺，無人任往還。
鷲林藏梵宇，蟒塔傍琳宮；迦葉何年啟？巴山此地雄。
大師開壽域，圓日照高空；羅列諸峰拜，太虛台正中。

<詩>太虛大師病足旬餘醫治將痊余日誦華嚴經回向二絕　了　空</詩>
毘耶示病有維摩，病足曾聞記佛陀；此病究因何事起？只緣患病眾生多。
為探無盡蓮花藏，深入經文運妙思；身剎互融嚴海印，大乘行果說初期。

<詩>冬日隨太虛大師乘舟遊南溪花灘　　　　 了　空</詩>
弔橋無月溪無花，冷雨寒流小泛槎；行到灘頭水窮處，登山倚杖撥煙霞。
蘊廬庭戶對怡園，小築臨溪顯者門；隔岸人家何所似？竹籬茅舍老農村。
<頁 id="32p400"/>

<詩>壽太虛大師依了空居士韻　　　　　　　 蕭慧覺</詩>
溯流香海水，遙憶縉雲山。生佛無殊性，人天多苦顏；
潮音常近吼，梵宇不曾關。何日瞻迦葉，那伽一往還！
有心翻貝葉，無路入琳宮；人海皆微剎，吾師是大雄！
六根隨智轉，十地法雲空；世壽三千歲，如來一笑中。

<詩>和了空居士用泉韻送太虛大師歸縉雲寺即呈大師慧正　王太蕤</詩>
廋關卓錫湧甘泉，誰似高僧大鑒賢？照夜喜逢開智燭，前津愁失渡迷船；
九年常現壁中相，一葦遙橫江上煙。聞說兵農方便法，叢林從是創屯田。

<詩>依太蕤先生南泉詩韻呈太虛大師　　　　 蕭覺天</詩>
少壯曾沾法雨泉，一生低首拜師賢；既今留滯娑婆界，此後誰登彼岸船？
閑聽海潮悟諸地，靜觀山氣靄如煙。閉門養性無餘事，洗手焚香種佛田。

<詩>太虛法師以和陳誦洛蕭鍾美林肯盦次余丁丑南泉詩韻之作見示謹依韻賦呈慧可　王隺村</詩>
<頁 id="32p401"/>
登峰卓錫指流泉，一抹白雲捲翠煙；呼吸無詩通帝座，遊觀有道臥宮船。
文人慧業先成佛，明月燭光普照賢；如此江山蓮社近，底須誓水謝歸田。

<詩>次了空居士建文臺原韻兼和太虛大師　　 蕭稟原</詩>
聞道建文此築臺，秦宮一例劫餘灰；猶堪井渫供澆竹，絕少人蹤自長苔；
四壁丹青疑北苑，萬松風雨詠東萊。（宋荔裳有一雨萬松迷句）
路迷頑石荒寒界，只合生公說法來。

<詩>奉和了空居士建文臺原韻兼呈太虛大師吟正　林肯盦</詩>
廋信高文在吹臺，江山歷劫不曾灰。傳疑帝子終緇服，長使詩人剔翠苔；
易代未應悲覆社，隱居真欲便誅萊。虎溪一笑同佳話，分得煙雲滿袖來。

<詩>太虛大師宏法蒞黔賦呈　　　　　　　 聶樹楷</詩>
魚唄聲希畫角哀，彌天一納破空來；迷茫法海今頭白，無礙初逢大辯才。
昔曾瓶缽歷重洋，大海潮音震八荒；再見祇園精舍啟，一時龍象盡調良。
<頁 id="32p402"/>
南能北秀齊名久，（師與印光大師齊名）海內同尊大導師；
今日萬人空巷出，白毫光裏見威儀。
杖錫尋春和靖家，一株香雪映紅霞；不須更問西來意，笑指寒梅正著花。
半壁西南寇已深，不虞劫火到禪林；重陽偶爾成高詠，流露平生愛國心。
<段/>（師出示在渝與曹纕蘅諸詩人重陽吉祥寺分韻詩，愛國之忱，溢於言表。）
勛業文章作計癡，晚知學佛已衰遲；乞師指與奢摩路，鈍劣猶能半偈持。

<詩>雲棲寺呈太虛大師　　　　　　　　　　 彭嘉霖</詩>
犵甸狼封行路難，黃楊倒長雨花壇；嵐封蕭寺情無那，石對生公興未闌。
周遍咸中彈異指，境根識上舞空觀。怒號萬竅師何語，鼻涕將無拭懶殘！
空中光景雨中殘，詭異群知重馬肝；石女木人看自舞，土羹塵飯被人謾。
聲靈彷彿傳三語，科哲剎那變萬端；扭卻雲門關捩子，風猋日日滾波瀾。
七竅鑿成抵海寬，吞天孰與靖橫瀾！仲尼有喙今三尺，溫伯凝顏已萬端。
風景威音迄白種，還期微笑對青檀。
<段/>（雞足山，唐以前名青檀山。梵音讀青檀如屈陀，蓋屈屈叱播陀之音譯。
舊志因山有檀花菁，遂以菁側一支為青檀，誤。）
須彌芥子全拋卻，紛碎虛空看剎竿。
<頁 id="32p403"/>
弄盡精魂跡未刪，浮家泛宅海中山。脅拳已自疑三下，聲浪猶煩捲八還。
宋賦一宵驚鼠黠，周書千載憶民頑，炎陬幸逢彌天釋，欲叩禪門一字關。

<詩>太虛上人講普門品竟男女老幼皆大歡喜恭賦一絕　 胡一貫</詩>
諸天花雨喜親承，嘆是今生得未曾。一種音施不共法，人天齊拜紫衣僧。

<詩>憶太虛大師效陳子昂薊門懷古體　　　　 了　空</詩>
重登縉雲寺，高瞻太虛台，龍窟空禪榻，獅王安在哉？杖錫西方去，何日東歸來？

<詩>遊縉雲寺　　　　　　　　　　　　　　 田　漢</詩>
太虛浮海自南洋，帶得如來著武裝；今世更無清涼地，九天飛錫護真光。

<詩>虛師歸自南洋寄呈一絕　　　　　　　　 法　化</詩>
南山鳥落北山羅，無計高飛可奈何！卻喜乾坤獨來往，逍遙一世自由多。

<詩>四疊寺字勻寄太虛大師并柬真如　　　　 何　遂</詩>
<頁 id="32p404"/>
去年同登相思寺，雙碑剝礱欲無字，金石不堪風雪欺，華髮吹人寧足異！
大江足底自岷源，陪我長歌歡誾誾；談禪遍令天人喜，蹴踏常教龍象馴。
拜君高座逾十載，燦燦蓮花舌底在；此日遠聞竺國遊，昔時化雨沛瀛海。
投身飼虎獨有卿，渾忘一己令人驚；猶記獅子峰頭高台畔，（絕頂有太虛台）
坐聽山烏自呼名。（真如二十載前，卜于誌公肉身塔，籤語有「投身飼虎，
渾忘一己」之語，真如半生行實近之。）

<詩>秋至後賦呈太虛法師　　　　　　　　　 黃崇治</詩>
高擎慧炬繼窺基，智籟呼回盛世期；護國威音能濟物，轉輪大法貴權時。
樨香偶觸吾無隱，鞭影初搖馬已馳；未獲親承緣阻隔，欣看墨寶快尋思。
（近接大師法書一幅，中有句云；「桃花裏，不知漢，蕉緣陰中猶說唐」
尤為崇治所愛也。）
分明乘願世間來，毋怪潮音日日催！壁裏沙虫悲大士，策中磁鐵懾兇魁；
缽移南海慈航動，錫振西天佛法開。鏖戰已知魔力盡，快收勝果仰鴻裁！

<詩>虛大師宣揚海外回抵行都行裝甫卸於長生鄉暫息勞塵過訪呈詞　陳銘樞</詩>
<頁 id="32p405"/>
疊峰徐步意先趨，法雨慈雲引馬蹄；炎海宣揚無盡化，更將何物當師機？
三藏流風早杳然，那知佛境更源堙！兒孫今日知恩報，大法還宣五印天。

<詩>太虛大師贈句並惠頒海外攜歸佛像一尊元韻酬謝　 王鶴村</詩>
遠公蓮漏轉如泉，白社重開度眾賢；
（近有九峰登高雅集）有約登山容謝屐，無妨載酒放陶船。
峰巒九疊少風雨，城郭萬家禁火煙；
（防空襲故）大浸稽天何處避？惟餘抱佛鎮心田。

<詩>戊寅夏曆九月二十一日，太虛法師、陳誦洛居士假渝州長安寺作詩，與會者
二十人，以李太白詩「海客來天風，將船遠行役，譬如雲中鳥，一去無蹤
跡」分均。拈得海字。　　　　　　　　　　　　何　遂</詩>
太虛上人世所稀，說法悟者遍瀛海。長安古寺集名賢，亂後相看都健在；
老幹寧憂風雪欺，詩心不為滄桑改。群公嶽嶽多佳什，俊逸清新各文采；
我亦作圖添雅興，滿紙煙霞若有待。即此長留天地間，萬金尺幅應難買！

<詩>得客字　　　　　　　　　　　　　　　 錢智修</詩>
<頁 id="32p406"/>
西行茹國哀，百痗浩如積，爭名鬨市衢，抱蜀閟孤跡，豈無求友心？
福腸謝熱客。長安古叢林，開徑聚三益；入社不攢眉，會心各莫逆。
彌天釋道安，（太虛大師）道勝貌逾澤；攜將雪竇雲，來著巴山屐。
孟公吾鄉人，（陳君誦洛）亢爽類北籍；水雲與石倉，
（汪君旭初曹君纕蘅）並時文章伯。
伯生最少年，（虞君愚）詩已奪我席；自餘亦名輩，約略知平昔。
介茲蔬筍禪，各慰煙霞癖；譚塵捉虛空，理窟探幽賾。
一流今向盡，吾道窮安適？擁鼻放酸吟，此日真可惜；
發願師大雄，魔氛待揮斥！

<詩>得來字　　　　　　　　　　　　　　　 許公武</詩>
騷客吟壇寺裏開，將軍乘興亦偕來；（謂敘甫。）
願君一管淋漓筆，畫個詩僧正渡杯！

<詩>得天字　　　　　　　　　　　　　　　 虞　愚</詩>
直入如來地，真成大乘禪。空庭喧鳥語，疏樹隔人煙。
破碎江山夢，亂離文字緣。異鄉百不里，恣意作今天。

<詩>得風字　　　　　　　　　　　　　　　 汪旭初</詩>
<頁 id="32p407"/>
救國無長策，陳詩有變風；獨憐尊酒會，還與故人同。

<詩>得將字　　　　　　　　　　　　　　　 王太蕤</詩>
去年視察過溪口，雪竇山中流覽久，維摩丈室寂無人，寺外但聽飛瀑吼。
今年縉雲朝古寺，九峰聳揖環如侍，迦葉依然冷道場，巖前竹鳥總相思。
盛夏復登歌樂山，山頭雲頂叩禪關，芒屩不知又何處，日暮白雲飛未還。
本來佛子無常住，千山萬水隨錫駐，桑下經宿不過三，去住以無留戀故。
顧不問摩詰輞川不茹葷，青蓮金栗託後身，風月主人白司馬，香山日與僧為憐。
又不問蓮社遠公是主盟，遺書招致陶淵明；金山佛印才無礙，獨與東坡若平生。
詩中意趣通禪理，往古來今一彈指，經須名士結高僧，慧業修成無彼此。
長安寺裏忽飛箋，裙履翩翩肆素筵；無酒攢眉預逃席，聽法又失大因緣。
崇因古寺金碧臺，第一山頭法界開，八景渝城鐘上鑄，尋詩剝落畫殘灰。
名襲長安臨郡治，星坎珠泉仍勝地，觴詠歡娛嚮不虛，巴山岷水增明媚。
宗風近代寢衰頹，奮起重興賴法師！行都況是今京兆，一偈開示天下知。
亂後人心太煩惱，惄然無氣多枯燥，安得牟尼清涼珠，照退惡魔見周道！
<頁 id="32p408"/>
法師當世宗喀巴，闡揚佛學度中華，應續魚山成讚唄，梵音清響摹或差。
便欲問祖西來意，禪板蒲團無可避；洞水何曾得倒流，不說豁然悟其義。
所悟何義待參詳，拈花示眾終杳茫；摩訶迦葉展顏笑，遂付以正法眼藏。
正法眼藏是何藏？涅槃妙心是何相？不知為知難自解，以錯就錯未應將。
江南寄語陳了翁，話頭勘破同不同？

<詩>得船字　　　　　　　　　　　　　　　 蕭稟原</詩>
蓮龕菌壁總翛然，珍重伊蒲一飯緣；高衲欲尋居士屩，清談恍載孝廉船。
披裘擁衲皆遺俗，貰酒迷花也自賢。休笑攢眉陶靖節，匡廬佳話至今傳。

<詩>得遠字　　　　　　　　　　　　　　　 呂　賢</詩>
闤闇囂囂心自遠，玄師卓錫士肥遯；香象妙解重禪林，雕龍新聲蜚詞苑。
笑我一官得清閑，但恨班荊相見晚。世間才罹刀兵劫，盼得慈航渡安隱！

<詩>得行字　　　　　　　　　　　　　　　 薛正清</詩>
<頁 id="32p409"/>
娑婆逢末劫，佛敕度群生；早入三摩地，獨□□忍行；
醍醐明上味，梵唄寄高情；更有檀施主，希夷道術閎。

<詩>得役字　　　　　　　　　　　　　　　 李鴻文</詩>
石磴入禪林，四顧煙水白；喧闐城市間，乃有清涼宅。婆律芬旃檀，莊嚴絢紺碧，
室滿天女花，苔印幽人屐。我愧謝康樂，得陪遠公席；半偈悟參禪，一飯飽香積。
東道有孟公，文壇稱詩伯；與師同里閈，交情猶夙昔。劫火殊未已，海內尚兵革；
夜雨巴山道，竭來倦行役。蓮峰問妙法，塵心豁今夕；乞得摩尼珠，放眼天地窄。

<詩>得譬字　　　　　　　　　　　　　　　 林肯盦</詩>
峨峨縉雲山，鬱鬱崇固寺，依依山上雲，曖曖寺中氣。雲氣日相接，真人時復至；
江上留勝賞，今古又焉異？中原昔喪亂，煙塵騁胡騎，一葦渡江來，乃闡光明義。
眾生自造劫，我法不離世；持此悲憫心，發為菩提諦。誰為善知識，能近與取譬？
譬如彼鳥雀，佛性豈終昧？譬如乾矢橛，吾道即在是。愚者易其難，智者難其易，
<頁 id="32p410"/>
愚智歸一途，生滅無二致。眼前事與物，一瞬奄忽逝；庸知空非空，循環每相替。
惟茲文采盛，實結精神契！由來獅子吼，不礙蟲吟細；拈花一笑同，萬籟滿天地。

<詩>得如字　　　　　　　　　　　　　　　 金毓紱</詩>
清江作伴卜新君，頗惜三餘讀我書。世亂而今已不了，詩情復此後何如？
元龍毫氣高湖海，支遁宗風動簡書；咫尺勝流安敢後？卻因投轄誤巾車。
<段/>（是日阻於交通，未得與會。）

<詩>得雲字　　　　　　　　　　　　　　　 陳誦洛</詩>
劫罅來猶幸，龍天法界分。亂離寧不念，歌詠尚能群。
遇雨明樓日，瀕江愛水雲；蕭疏眼前意，鐘磬定何云！

<詩>得鳥字　　　　　　　　　　　　　　　 王文烺</詩>
蜀山天下奇，耳熟岷峨早，每欲事勝遊，苦恨機緣少，何意避地來，宿願當償了！
惟嘆山河異，觸目心如擣！所幸古渝州，二水腰玉繞。長安何代寺，崛鬱負江表；
中有老禪師，三菩提三藐。更有陳履常，與師稱舊好；伊蒲入饌鮮，好句摛蘭藻。
<頁 id="32p411"/>
皈依大士前，惜哉吾已老！佛力本無邊，深盼兵氛掃，神州清虜塵，知還欣倦鳥！

<詩>得一字　　　　　　　　　　　　　　　 曹纕蘅</詩>
平生遊蹤每奇絕，西藏之行推第一；飆輪兩度過恆河，交臂失君緣太缺！
憶昔匡廬訪萬松，談禪更聽大林鐘，當時壇站盛群彥，散後宿草君重逢。
君到渝州又兩載，僧舍為墟畫圖在；雪嶺歸來補一詩，地老天荒春不改。
甚欲從君叩所問，但思猶隔嶺頭雲；會當淨掃胡塵日，雪竇山中再訪君！

<詩>得去字　　　　　　　　　　　　　　　 孔葆滋</詩>
遠公結蓮社，淵明先後與；虛公得元龍，騷壇風雨助。
巴山接匡廬，一心無二慮。此本第一山，玉局曾題署；（舊有第一山名，額為東坡書。）
勝蹟久沉淪，世閱滄桑遽。奢酋侈離宮。（明末，奢崇明據渝，以此為離宮。）
耶徒恣覬覷；（英教士以計奪此為教堂，士紳力爭始收回，為清同光間大教案。）
肇錫長安名，終成極樂處。
長者布金來，大德駐錫去，緇素兩交孚，社史存典據，大師翩然臨，
道轡喜親御！中原煙塵多，上苑鵷鸞翥；本地少風光，寓公流芳譽；
振此詩道衰，揚我佛光曙。
<頁 id="32p412"/>
擊缽擎晨鐘，刻燭借前箸，字字珠貫纍，篇篇玉霏鋸，如讀龍宮偈，更從象教著。
況有湖海客，百尺樓頭踞！我慚禨線才，得毋厄言絮。法螺一宏宣，詠霓阻仙馭；
詞源三峽高，象馬過豔預。

<詩>得無字　　　　　　　　　　　　　　　 李了空</詩>
為問平戎策有無，寇深可奈國危乎？中原板蕩今何世，西蜀巖疆古所都；
形勝豈惟恃天險，富藏尤足供軍儲。健兒百萬顯身手，封豕長蛇莫毒余！

<詩>得蹤字　　　　　　　　　　　　　　　 孫奐崙</詩>
古寺聯吟席，參寥有繼蹤；時艱九杌隉，吾輩獨從容。
顧我憐父臞鶴，（時病新愈）煩師制毒龍；后山詩興好，相伴歲寒松。

<詩>得跡字　　　　　　　　　　　　　　　 魏鏡如</詩>
往歲曾為蜀川遊，今秋重作巴山客；中間相去僅兩載，忽遘強盜鬥兵革，
故園淪陷感無家，天涯轉徙飄萍跡！太虛上人龍象姿，顧承謦欬匪朝夕。
俠堪導我初識君，白蓮結社勤求益。曲徑通幽花木深，入門始知天宇闢；
<頁 id="32p413"/>
時當新雨喜乍晴，群賢咸集羅瑤席，伊蒲一飯逾珍羞，清淡頓覺煩襟釋。
上人弘法遍九州，要使蒼生霑教澤；說經啟牖妙言詮，問者無不驚創獲。
嘗謂緇俗理無殊，惟以此心為根脈。芸芸果皆證菩提，斯世即成極樂國。
又云如來具大勇，慧劍一揮徵佛力；伏魔救世救眾生，縱開殺戒非所惜。
滅此朝食雪奇恥，浴血圖存無他策。人人學佛能捍邦，終看大地鋤荊棘。
匡時偉論發瞶聾，舉座同浮三大白。念我一官慚食祿，興亡敢忘匹夫責。
大哉佛法信無邊，捨此皈依將安適！

<詩>太虛大師庚辰重九縉雲寺登高詩會以王摩詰憶山東兄弟七絕分韻代拈得獨字　王向辰</詩>
登高有怯心，病瘧臥床獨，寒熱頻往還，頭重雙眉蹙。念身復感時，愁添百千斛。
前上縉雲山，萬峰雲中簇，乘風欲上天，北望空極目。河北遍煙塵，萬家已無屋，
鼙鼓聲如雷，群黎遍地哭。朔風北斗低，窮途何處宿？壯者散四方，老弱填溝瀆。
<頁 id="32p414"/>
兵荒三四年，胡馬良田牧；更兼旱與澇，無衣復無穀。晨不聞犬雞，夕不見羊犢，
臨□倒柴門，傍籬萎黃菊。哀我大河北，何日得收復？願隨佛慈悲，共祈黎元福！

<詩>代拈得在字　　　　　　　　　　　　　 汪志俊</詩>
萬古亙神州，倭奴思吞宰；遊人幾播遷，浩劫逼紅海。異地過重陽，登高情久怠，
分曹罕題糕，萸佩無所采。昔昔念家山，驚心逾三載。巍巍白雲司，遙對縉雲嵬，
古剎來誌公，講經勝泣罪。渝城一見師，龍象生五彩；教理課僧徒，皈依多寮寀。
一切俱有情，重九興增倍，高會期賦詩，才人眾流匯。獅峰四顧寬，琳瑯具百琲，
供養未從心，借題銷磊磈。前方報紅旗，再接再厲乃；勝利鞏輿圖；山川色不改。
元戎紓盡籌，敵偽終愧悔；駕鷁下江南，蒼黎延頸待。歲時令節逢，君子歌樂愷，
此意獻群公，原田安每每。慈雲常護持，身心觀自在！

<詩>得異字　　　　　　　　　　　　　　　 陳真如</詩>
四海皆兄弟，登高何處異？寂寞摩詰情，遙遙道人意。
巍然獅子峰，俯踞縉雲寺。龍象相對揚，振表常睥睨。
四時樂法樂，豈其重九恣！時節值因緣，俗情那可會？
知音不彈彈，忘言無味味。往歲寄禪廨，盤桓歷四季，
大師自西歸，法席惜不詣。深深海底行，高高峰頂視，
念茲常在茲，詩成詞已遰。
<頁 id="32p415"/>

<詩>得鄉字　　　　　　　　　　　　　　　 李盛鳴</詩>
昨歲登高禮法王，一年彈指又重陽。靈山有會依禪伯，愧我無緣沐佛光；
紅葉白雲迷古寺，淒風冷雨夢還鄉。幸聞天上傳獅吼，也學寒螿和下方。

<詩>得為孛　　　　　　　　　　　　　　　 隺邨</詩>
憶昔上匡廬，五老何嶔崎？山麓東林寺，湫溢見雄基。法性復誰論？千載流清徽。
武功宋不競，飲江痛佛狸。三粱久疊屏，一抹歸荒墮。嘉陵古西漢，縉嶺俯江湄，
九峰盪霄漢，萬木交幹枝，朝嵐鬱夕靄，雲海偶成奇，香爐蓮花峰，名目更交暉，
直是西廬山，或曰小峨眉！結茅傍東麓，爽氣動簾帷，我非匡君裕，後世安得知？
巍巍崇教寺，賜額改相思；迦葉舊道場，應化石跡遺。太虛今遠公，海內尊大師，
<頁 id="32p416"/>
開社闡教理，漢藏抉其微，緇流百二十，儒道亦皈依。
劉周雷次宗，建誓被加持，（謂張李陶諸士）傳燈照幽隱，示慧啟文辭。
庚辰秋九月，幽會約佳期，禪伯兼詩伯，風采震一時。
列坐中峰頂，一吼威於獅，齊參最上乘，藐焉萬象低。
擊缽鬥險韻，方外補逸詩，不至為逋負，吟償猶苦追。
赴闕參大慶，北南轍兩歧，呎尺成千里，事願適相違。
前載崇因寺，折簡曾分貽，靈山誤勝會，今昨覺俱非。
潮音湧慧海，蓮舌燦天池，法岸應非遠，虛舟曠難維。
豈真謝康樂，心雜故止之。加行日精進，緣熟容俟機；
成佛有先後，六度須勇為。濁世沉苦海，眾生盡瘡夷；
抽身固自娛，艱巨寄託誰？安得大願船，一舉天下移！
寧不戀雲壑，寧不慕幽棲！蹙慼瞻四方，滿目獨愴悽！
寄聲遊眺客，登高莫忘危！

<詩>得異字　　　　　　　　　　　　　　　 胡法智</詩>
今春二月登縉雲，七日曾宿相思寺，藉此短期殊勝緣，一洗身心諸塵累。
茲值重九恍重來，上善知識欣畢至。登高何用囊茱萸，乘興無妨題糕字，
試將摩詰九日詩，拈韻分吟遵師議。格律雖嚴體不拘，古今文話都隨意。
<頁 id="32p417"/>
直登獅子最高峰，朝日香爐列其次，鳥道巉巖強攀緣，石頭滑澾何畏避？
忽來舉身凌虛空，壯哉放眼觀天地，此時情景人少知，恰如加行至頂位。
復疑此是夢中身，歷歷夢境紛萬類，醒身夢身云何分？畢竟是一無有二。
若復令我細推尋，夢身非他醒非自；夢中不知醒時身，醒時能憶夢中事。
比知轉迷成覺時，覺心如醒迷如睡；覺迷非關自他心，但是一心殊其致。
譬喻如是義云何？願聞開示為授記。吾師笑謂如汝言，應知不一亦不異。

<詩>代拈客字　　　　　　　　　　　　　　 冷　僧</詩>
人生無百年，促促駒過隙，報老旅巴江，客中重作客。頗聞縉雲勝，中有幽人宅，
秋深亂葉黃，雲鎖山門白，頹唐無逸興，終未蠟我屐。居士與高僧，登高張素席，
吐句落隋珠，揮毫燦和璧。徵詩及老夫，問禮到蠻貊，載誦古丞句，奭然動精魄。
我生惟一弟，先我歸窀穸，臨歿未憑棺，春秋倏兩易。佳節見茱萸，手戰不能摘，
冤者早盡忘，親者安忍釋！願祝兵氣消，舊我歸飛翮，依依慈母傍，理我舊書籍；
<頁 id="32p418"/>
菽水如可供，誓不遠行役。

<詩>代拈得每字　　　　　　　　　　　　　 蔣作賓</詩>
九月作佳招，縉雲宜有待，多難怯登臨，辜負秋如海。言念山中人，莫惜茱萸採！
容上太虛臺，會見如來在，微笑啟塵寰，因風落珠琲。拈韻若拈花，心香傳每每。

<詩>得佳字　　　　　　　　　　　　　　　 楊舒武</詩>
步登獅峰上，側身望秦淮；秦淮今何似？興言傷我懷。生靈無一幸，白骨焦士埋；
荊杞生廊廟，狐狸踞崇階；疇昔填海鳥，翻然化虎豺。乾坤遭破碎，日月被昏霾；
豈為鷹鸇逐，毋乃世運乖！俯仰燃犀燭，悲憤安可排？悠哉黃花菊，爭放西蜀崖，
風霜雖云惡，光豔獨自佳。

<詩>代拈節字　　　　　　　　　　　　　　 大　覺</詩>
月上靜石灣，（余居處名）山川爭皎潔，獨立草堂前，對景我心悅。
扣門來小童，欲言口吶吶，雙手遞郵簡，不知作何說。
開緘就光燭，幽人詩社詰：與會者多士，而皆一時傑，
<頁 id="32p419"/>
相約登縉雲，重陽慶佳節，分韻各題詩，吾君安可缺？
我苦縛一官，公事忙不輟，有約未成行，望空書咄咄。
悄夕扣危欄，臨風歌八闋，試問知者誰？天階鳴蟋蛚。

<詩>得倍字　　　　　　　　　　　　　　　 何　遂</詩>
龍蛇起大陸，橫流決滄海，何事嬾登高，舉目河山改。繭足走兵間，荏苒逾三載，
輕塵能益嶽，辛窮吾不悔。今年過賀蘭，峰頭雪皚皚；重九陟崆峒，世亂身健在。
翹首白雲飛，佳節思親倍；將母未能遑，枕戈寧敢怠！虛師窮般若，宇內傾丰采；
書來約賦詩，分韻已久待。述懷如酌酒，胸中澆塊壘；詩家本無律，失律不我罪。

<詩>得思字　　　　　　　　　　　　　　　 仲　如</詩>
登獅峰頂動悲思，四野哀鴻雲黯垂。萬里秋風吹落帽，傷懷鄉土行遲遲。
底事溝壑盈白骨，遍地豺狼烽火馳；幾多骨肉天涯散，四度重陽哀遠離！
滾滾長江皆血淚，都市焦土民殘糜，可憐老弱逃窮谷，又苦盜賊常伺隨。
屋破荒園聞野哭，處處田家頻斷炊，米珠薪桂流民泣，無奈囊空兒啼飢。
那有避秦託足地？思歸阻亂無歸期。嗟嗟民命
<頁 id="32p420"/>
草菅賤，美女珍盤傾玉巵。遙望秦淮河上月，風淒露白愁雙眉。洋洋飽鷹翔空際，欣欣草木何無知？
噫嘻乎！圖南大鵰安北海，逸世菊花黃故籬；今日異鄉登高客，潛光山嶽凝清暉。

<詩>得親字　　　　　　　　　　　　　　　 貫　仁</詩>
流光迅若轉風輪，半世飄零孰我親！縱有高山可高枕，漫云憂道不憂貧。
幾人大願拯飢溺，三載重陽慨陷淪。安得峰前獅子吼，直將天下虎狼馴！

<詩>代得遙字　　　　　　　　　　　　　　 彭醇士</詩>
雲外相思寺，池邊煮茗寮；向來塵不到，久坐意全消。
節物驚秋晚，騷人隔水遙；自非蓮社客，無費遠公邀。

<詩>代拈知字　　　　　　　　　　　　　　 黃懺華</詩>
結社東林又此時，遠公高行世咸知。登峰分韻酬佳節，觀苦興悲運大慈；
心雜久為求道累，塵勞深悵遂初遲。煙霞倘獲從吾好，定課先治讚佛詩。
<段/>（近頗擬將佛所行讚譯本，修改為五言古。）
<頁 id="32p421"/>

<詩>代拈得兄字　　　　　　　　　　　　　 俶　髡</詩>
我聞尼山言，四海皆兄弟；佛門更廣大，眾生都有情。同落娑婆中，相恩莫相爭，
凡縛得解脫，無死亦無生。避兵我入蜀，一廛聊為氓；腰腳苦不健，遊眺力難撐。
峨峨縉雲山，蒼翠寢中橫；高僧來駐錫，遠近感傾誠，說法山河動，有如王舍城。
衰翁雖深蟄，亦頗耳其名；時時讀慧著，闇室燈光明。自知心事定，世浪不能驚。
嘉節逢重陽，霜天風日晴，名山開盛會，賓主盡賢英。登高並能賦，詩句各崢嶸；
雅約嬾未赴，媿負猿鶴近。老李代拈韻，向我尋詩盟，吾詩豈足道？蚓竅蒼蠅聲；
何如撞法鼓？巨響發訇訇！慈悲願力大，災患化祥禎；三界本唯心，內籀非外攖。
眾苦與諸樂，無非一念成，能斷諸妄想，惡業無由萌；諸天皆歡喜，世界同清平。

<詩>得弟字　　　　　　　　　　　　　　　 又　 信</詩>
重陽小雨午初霽，欣攜萸囊挾兄弟；獅子峰頭快登臨，蒼蒼秋色無邊際。

<詩>得登字　　　　　　　　　　　　　　　 葦　舫</詩>
<頁 id="32p422"/>
萬里歸來一缽僧，結茆高臥白雲層；忽驚風雨重陽到，也向獅峰頂上登。

<詩>得高字　　　　　　　　　　　　　　　 法　尊</詩>
庚辰重九日，隨俗一登高；滿地皆烽火，群生劫莫逃。

<詩>得處字　　　　　　　　　　　　　　　 了　空</詩>
縉雲古寺幽棲處，密窟深藏龍象侶；九日同登山上臺，長空萬里一凝佇。
巫山雲氣籠荊沙，巫峽奔流趨鄂渚，襄江漢水仍悠悠，望到鄉關動愁緒。
紛紛滿地馳豺狼，城社于今憑狐鼠。傷心編氓歸無家，廬舍蕩然付一炬，
老填溝壑少壯逃，婦孺留者置刀俎，暴力橫加莫奈何，可憐痛楚向誰語！
念茲傷亡心首悲，涕淚不知洒何所？嗟予身世多艱難，飽嘗憂患曾幾許，
圖報家國老無成，匆匆五十九寒暑。播遷也向西南行，巴蜀三年滯羈旅；
尋得荒村農舍居，一家生計謀兒女。教知稼穡勤織耕，麥黍兼收理麻紵；
農桑事了好讀書，精研文字弄毫楮。涼秋九月霜天寥，遐羨翮翩黃鵠舉；
樊籠脫卻遊冥冥，自致不由天賦予。翛然無事入山林，進修白法空我汝；
習禪佛地心自閒，白雲深處鐘數杵。
<頁 id="32p423"/>

<詩>代拈遍字　　　　　　　　　　　　　　 陳藹士</詩>
憶昔辛未秋，東北突告變，淪陷經十霜，天昏地復眩。寇氛熾瀛寰，東侵西搆煽，
物類靡孑遺，生靈失安奠。蠶食且鯨吞，詭計愈矜炫，自詡入中原，實僅點與線。
生成梟獍性，無理可斡旋；我為伸正義，誓作殊死戰。集中全民力，不惜熱血濺；
苦鬥越三載，戰雲瀰全面。愈戰愈堅強，友邦群欽羨，仗義大聲援，賊寇心膽顫；
得道者多助，勝利終實現。善哉太虛師！信心持一片，獨登萬里程，飄然出邦甸。
海闊與天空，飛錫若掣電，誰識此高僧，乃一時之彥？弘揚護國情，反復不知倦。
芸芸與國人，相覯皆歡忭，載譽還邦來，目睹瘡痍遍。發願解眾厄，持修閟松院。
我生業無根，曩遊匡廬殿，邂逅識師尊，喜洗綺語硯。談經竊私淑，香火留領緣，
丈室別經年，塵俗復繞纏。佳節近重陽，籬菊色彩絢，友人傳道訊，餘興注歌譔。
慇懃為拈韻，不才勞念眷。濡毫寫寸懷，一紙付郵傳；北望縉雲峰，雲深不可見。
<頁 id="32p424"/>

<詩>得插字　　　　　　　　　　　　　　　 陶冶公</詩>
夜來風雨喧三峽，深恐茱萸竟難插；何期天午忽舒晴，夕上高峰清興洽。
山川黯澹半胡塵，力挽狂瀾志不怯。極目蕭條生旅愁，傷心黔庶困兵劫。
可憐萬國咸不寧，弱小盡受強橫壓！修羅魔怨義齊誅，萬丈光芒劍飛匣。
乾坤整頓亟需才，歎息英賢何缺乏。賦詩聊當河清頌，救世還須仗正法。

<詩>得茱字　　　　　　　　　　　　　　　 虞　愚</詩>
萬里浮秋色，憑危可佩茱。山林還寂寞，天地共艱虞。
決眥孤峰變，迴風眾壑殊；下方頻送捷，今歲欲平胡。

<詩>拈得萸字　　　　　　　　　　　　　　 雨　堃</詩>
秋風秋雨重陽日，楓葉紛飛滿地未？大好山河今破碎，天涯何處插茱萸？

<詩>得少字　　　　　　　　　　　　　　　 黃華真</詩>
乍憐籬菊開初好，曉來風雨瘦多少？忽喜秋山露靚粧，九峰橫黛眉新掃。
<頁 id="32p425"/>
修竹千竿清節好，離披黃葉無人掃；今日登高異昔時，枯榮莫論親朋少。
獅峰突兀秋光好，嘉陵極目歸帆少；寒菊傲霜品自珍，蒼茫落日長虹掃。

<詩>代拈一字　　　　　　　　　　　　　　 張仁甫</詩>
巴山雲霧多，重陽風雨必；古寺會高賢，雲深路不迷。佛印與東坡，沉吟各抱膝；
斑管灑珠璣，天花飛斗室。非同白社狂，不效新亭淚；還申帶勵盟，要補金甌碎。
大乘是嘉猷，大雄亦仁術，文字儒宗儒，性理密宗密，大道合同歸，三教本來一。

<詩>得人字　　　　　　　　　　　　　　　 平　風</詩>
嘉陵江上秋色，獅峰一覽無垠；浪跡天涯孤客，那時歸省吾親？
梧葉迎風搖落，籬菊初開一新；隔岸魚村何似，楓下著個詩人。

<詩>贈太虛大師　　　　　　　　　　　　　 朱子英</詩>
兵災劫火漫全球，東亞西歐貉一邱；煥發慈光揚海外，波旬應亦護真修。
幾次登高為讀經，道場迦葉樹儀型；有緣卻與吾師遇，佛國勳名耀汗青。
<頁 id="32p426"/>

<詩>題潮音草舍詩存寄太虛法師　　　　　　 李仙根</詩>
尋常只道是詩僧，絕世肝腸得未曾！杖策遠征行踽踽，墨痕和淚夢騰騰。
深知漫誕無真諦，轉信空虛亦小乘；今我與師俱有託，可應一水辨淄澠。

<詩>皈依口占　　　　　　　　　　　　　　 潘潔夫</詩>
霍盡閑愁倩曉風，多情應與沒情同；邯鄲夢破痕何在？覺岸尋來道未窮。
舊事強忘消孽障，好花懶種避殘紅。天教入世原非苦，珍重吾生悟色空。

<詩>送次女亞龍從太虛大師受三皈　　　　　 蒙　子</詩>
德與功言三不朽，致身世法最稱名；而今得入真知見，妙諦應參大藏經！
願成佛道為求師，受得三皈始立基；猶比裴公輸一事，愧無送子出家詩。

<詩>縉雲山感懷呈太虛大師　　　　　　　　 張純一</詩>
松風月色韻流泉，佛剎悠悠晉宋天；萬樹晴綺倚雲裏，九峰蒼翠聳江邊。
滄桑遍地倉皇變，烽火連年警急傳；誰識清涼圓覺者，慈悲有海泛蓮船！
<頁 id="32p427"/>

<詩>八月二日渝州紀事寄太虛大師　　　　　 陳誦洛</詩>
警急烽常報，秦州老杜詩；不圖千載下，彌甚古人悲。
水咽嘉陵渡，雲霾夏后祠；巴渝根本地，辛苦總須支。

<詩>庚辰重九縉雲山登高分韻太虛大師得逢字即示一絕依韻奉和　陶冶公</詩>
山居清淨依長松，海角天涯喜又逢；佳節聚吟宏化地，追蹤鹿苑有獅峰。

<詩>庚辰重九縉雲山登高奉和太虛大師一絕未盡所懷再呈俚句　陶冶公</詩>
吳越多才世所聞，高僧入聖更超群！溪聲山色擬清淨，心韻潮音煥妙文；
卓錫九峰宏教化，周游四海賴宣勤。當來兜率同生日，五佛親承湧法雲。
（彌勒菩薩為當來第五佛。）

<詩>和太虛大師禱雨詩　　　　　　　　　　 了　空</詩>
讀師霖雨詩，知為蒼生喜。禾苗勃然興，秋熟足稻米；
士飽馬加騰，勝利期到底。海宇慶安平，虔心求佛子！
<頁 id="32p428"/>

<詩>虛老法師五秩晉二大壽　　　　　　　　 歐陽浚明</詩>
霜雪精神窺斗極，盪摩綵筆爛雲空；獨持砥柱迴瀾願，移續群氓慧命功。
繼武奘基彰絕學，寄懷邦國顯淵衷；拂衣仰視人天表，領受袈裟一臂風。

<詩>太虛法師大壽　　　　　　　　　　　　 虞　愚</詩>
萬象沉冥一口吞，諸緣了卻見真源；彌天願力迴殘劫，撼海潮音接聖言；
身繫苞桑神所勞，夢親鹿苑道逾尊！禪心相續無窮世，現實名篇儻共論。

<詩>呈太虛大師　　　　　　　　　　　　　 鄧爾雅</詩>
心地裴回曷所歸？袈裟未著且儒衣；卅年舊雨端無異，一樣恆沙劫可欷！
境出世間隨便入，道從別後本應肥。明明韻語皆成綺，敢謂凡夫是或非。
偶然遍歷四洲歸，佛事寧因盔與衣。久別威儀常棣棣，比惟微笑輒欷欷。
我聞如是沙門說，聖教相傳拓本肥。探索奇峰看舊稿，山於今日未全非。

<詩>頌太虛上人</詩>
<頁 id="32p429"/>
籐杖芒鞋笑語開，慈雲靄靄現如來；無邊佛法慈悲大，普救人間暴亂災。

<詩>讀太虛上人詩存率題一律呈正　　　　　 黃偉伯</詩>
說法曾令石點頭，定餘遊戲檢詩籌；是情是景毫端現，非色非空象外求。
一片水雲流絕巇，諸天風月照遐陬；繙經盍紹玄奘轍，喚醒凡夫覺路投。

<詩>呈太虛大師　　　　　　　　　　　　　 大　覺</詩>
白雲封古寺，鐘磬出山椒；歷劫禪心定，談經法語超；
龍身歸咒缽，蟾影落詩瓢；世外多煩惱，塵緣何處消！

<詩>敬呈太虛老法師　　　　　　　　　　　 趙懋芸</詩>
百折塵勞志不灰，間關迎得大師來；菩提修證三生果，悟道全憑一念回。
紅藕花時法會開，火雲堆下拜如來；六根性海能收藏，善把菩提著意裁。
癡迷顛倒假為真，骨肉由來聚怨親；好積資糧離火宅，循環生死誤貪瞋。
齊家治國重修身，十善威儀理最真；先覺後知須自度，慈悲有佛證無生，
<頁 id="32p430"/>
自相殘殺自相攻，奸計陰謀各逞雄；十二因緣善牽索，重重關鎖業無窮。
榮華富貴四時風，家宅田園過眼空；識得根塵皆幻化，大圓鏡智用無窮。
佛化神州及藏蒙，推崇信仰習相同；維藩歎失羈縻策，異族翻能禮大雄。
梵宮點綴好河山，風化潛維國運關；救度眾生光大地，醫王豈止活痌瘝，

<詩>懷虛師兼呈寬老　　　　　　　　　　　 蕭覺天</詩>
久久曹溪別，臺荒鏡不光；迷人知路遠，孤島惜年長。
頗有須彌障，曾無隔宿糧；攀援皆妄動，堅守法中王。

<詩>縉雲山參太虛大師　　　　　　　　　　 余遂幸</詩>
一路尋山訪雞足，禪關天氣半陰晴；擘開華嶽千重色，放出江流萬派聲。
獅嶺無言環翠竹，虎溪有界隔紅城；場中選佛今何在？四壁松風入座清。

<詩>太虛大師見示賀蔣公訪印成功句依韻酬之　 梁寒操</詩>
泰東儒佛各揚風，義諦歸趣畢竟同，兄弟百年同一病，提攜今日見殊功。
<頁 id="32p431"/>

<詩>和大師寄賀蔣委員長韻　　　　　　　　 唐獻之</詩>
調和鼎鼐飛英印，遍地烽煙也大同；一諾千金看季布，滿朝風雨樹奇功。

<詩>奉和太虛法師　　　　　　　　　　　　 郭沫若</詩>
內充真體似寒泉，淡淡情懷話舊緣；長憶縉雲山下路，堂堂羅漢石驚天。

<詩>題太虛大師詩存　　　　　　　　　　　 張一塵</詩>
禪意分明醞作詩，潮音一卷大堪思。太炎學術太虛偈，應世曾傳二妙辭。

<詩>呈太虛大師　　　　　　　　　　　　　 吳子詒</詩>
垂楊江畔小園東，二月鶯花照眼紅。一席蒲團沾化雨，千秋蓮社仰遺風！
中年聞道猶嫌晚，壯歲雄懷尚未空；何日得除名利障，長隨杖履萬山中！

<詩>縉雲山雙柏精舍謁候太虛大師　　　　　 王春沐</詩>
精舍滄江外，山園一徑遙；庭分雙柏綠，牆並九峰高。
方丈維摩室，圓音大海潮；多疑愚可諒，肯為析秋毫。
<頁 id="32p432"/>

<詩>呈太虛法師　　　　　　　　　　　　　 詹顯哲</詩>
我國昔唐僧，西天集大乘；高僧今太老，說法歐西騰。
廣播慈悲意，同胞互愛矜；真如科學併，世界止欺凌。
著述窮天理，行修有敬承；柏林相別後，頂禮佛堂登。

<詩>敬和太老法師誕辰自韻　　　　　　　 程心勉</詩>
古寺鐘聲燭影斜，菩提樹下便為家；邀來新句淋漓墨，萬劫慈悲普渡賒。

<詩>依太老法師壽誕韻　　　　　　　　　 歐陽浚明</詩>
照耀寰區日影斜，洞天深處至人家；福田廣植佛心遍，不捨菩提願未賒。

<詩>奉和虛公五三初度原韻　　　　　　　　 朱拙亞</詩>
當空皓月影微斜，照徹山中古剎家，普渡眾生宏佛法，消除災害願毋賒！

<詩>和大師榮昌東益當喜月　　　　　　　　 趙懋芸</詩>
霜風擁月上珠簾，蘭桂迎輝覆小簷；庭院宛然兜率景，熙怡微漾濡毫尖。

<詩>同　上　　　　　　　　　　　　　　　 蕭居士</詩>
<頁 id="32p433"/>
榮城明月捲冰簾，冷透梅花笑倚簷；一片圓光蘭桂影，高僧詩興上眉尖。

<詩>歡迎虛公師尊蒞榮昌　　　　　　　　　 趙懋芸</詩>
振錫欣聞出鷲巔，獻花迎接古城邊；霧消山寺舒春色，鐘徹林泉盪暮煙。
挽劫娑婆彌勒現，增輝大地日輪懸；海棠香國師生聚，樂意融融遍大千。

<詩>同上　　　　　　　　　　　　　　　　 曾慈妙</詩>
大德聲名中外傾，人間天上化群生；劫餘法鼓敲星落，禪罷須彌臥月明。
萬里晴光搖竹影，滿山殘雪映梅清；不辭冰結仙槎渡，如意花開淨寶城。

<詩>和大師元宵韻　　　　　　　　　　　　 定　九</詩>
通城煙火盡人觀，抗戰聲銷夜月寒；有道國家民共樂，年年從此慶平安！

<詩>遊普陀紹宗寺二日作別太虛大師定九老和尚二律　了空</詩>
古剎莊嚴佛火遲，我來隨眾上參時。幾聲鐘磬清如許，百卷經文唪自宜；
問本堂前當喝棒，退居寮內一砰基。課餘更乞安心法，默坐無言對大師。
<頁 id="32p434"/>
隨錫來遊獨杖歸，默然言別兩依依；直同行腳不經宿，長住名山總願違。
丈室無邊花雨落，香廚有味菜根肥；此行豈為耽禪悅，但見中天佛日輝。

<詩>太虛大師以連日得雨來詩告慰答謝　　　 陳其采</詩>
戎馬書生意識粗，隨緣禱雨冀民蘇；若非菩薩慈雲現，爭得膏流潤物枯！

<詩>和大師禱雨有應　　　　　　　　　　　 賀方仁</詩>
天心常與人心應，甘雨淋漓禾黍蘇，到處農夫相慶野，僉稱佛法效堪誇。

<詩>又和大師重遊華巖五律一首　　　　　　 賀方仁</詩>
華巖稱古跡，大師昔曾來。十載如長夢，孤舟傍釣台；
江流波浩瀚，物換路紆回。世變滄桑感，禪心永弗推。

<詩>癸未歡迎太虛大師來湘宏法看慈雲來巴陵巫峽聽法雨遍粵嶺衡山謹修俚句以
及鯉書錄　　　　　　　　　　　　　　　　　　袁楳園</詩>
歐亞頻年鬥雀角，佛法丕宏誰研榷？吾華立國五千年，三教同流何清濁！
<頁 id="32p435"/>
大師遊蹤遍東西，領導群倫獨超卓；精談妙演瀉黃河，發人深省還醇樸。
唯物役唯心，先知證先覺，救世以救人，博聞尤博學！
四眾星馳致歡欣，十方草靡資灌濯。我列皈依佛弟子，我來聞法如聞樂；
願藉佛力沉三島，願揚佛法彌五嶽！

<詩>同上　　　　　　　　　　　　　　　　 鏡　圓</詩>
初從高足（大敬法師）問南泉，顯密雙修示鏡圓。媿煞楚材雕宰我，欣逢大道鑄顏淵！
龍宮妙偈多沙數，牛谷玄言只五千；雪竇高聲今再播，果然屈服紫陽仙。

<詩>昨聆太虛大師演講佛學嘆未曾有偶占俚句三章　 心月道人</詩>
太古風淳性率真，虛空世界自清寧；法身應現如來使，師表人天救世心。
昔年獲讀海潮音，今睹慈容慰慕忱，幸有夙緣聞妙法，明燈豁破夜長冥。
佛教今當末法時，護持全賴大宗師！自慚孳障重重縛，解脫還求我佛慈。

<詩>懷虛公大師　　　　　　　　　　　　　 王沂暖</詩>
講堂重閣坐幽深，布地真堪值萬金；河海難量長老慧，風旛不動祖師心。
照空昔月無今古，夾道長松有嘯吟；仰止高山空杳靄，京塵漠漠久相侵。
<頁 id="32p436"/>

<詩>太虛大師柱杖南岳宣揚佛法見示三十餘年前遊粵時與先君酬唱佳製拜讀之餘
率成俚句誌感　　　　　　　　　　　　　　　　　易仲青</詩>
處世無奇術，悠然見性真，因緣深莫測，毀滅慨相陳。
大道誰先覺，斯人起隱淪；禪心三界外，何處染紅塵？
三十年前事，滄桑幾度中；五羊留勝跡，迴雁仰宗風。
護法一身健，飛花四座空；干戈愁擾攘，振錫奏奇功。

<詩>太虛大師至衡陽說法賦此歡迎　　　　　 空　也</詩>
因緣非偶爾，飛錫到衡陽。未據岐山室，先開花藥堂。
欲憑菩薩願，遍放佛陀光。多少別離感，嶽雲湘水長。

<詩>陪虛師登祝融　　　　　　　　　　　　 空　也</詩>
故都揖別十餘載，南嶽重逢鬢已斑。一缽瀟湘和月洗，三衣英美帶雲還。
智愚共坐春風裏，科哲胥歸佛化間。絕頂登臨相對語，潮音震破祖師關。
<頁 id="32p437"/>

<詩>水簾工校經華嚴湖抵忠烈祠和虛師韻　　 空　也</詩>
奇絕從來說水簾，五明工巧此推先；華嚴湖上祠忠烈，法界無邊一念圓。

<詩>半山亭至上封寺和虛師韻　　　　　　　 空　也</詩>
半山亭畔幾松株，飽歷歲寒積翠重；舉首天門聊一望，上封樓閣白雲封。

<詩>祝融峰觀日出和虛師韻　　　　　　　　 空　也</詩>
祝融雄據極高巔，四面峰巒繞膝前；耀出金烏天地曙，靈光萬道散湘川。

<詩>敬步遊南嶽原韻　　　　　　　　　　　 茗　山</詩>
衡陽遊罷遊南嶽，迤麗群峰秀列眉；各界歡迎來祝聖，慈容含笑示威儀。
舊地新遊兩樣看，峰高林密道平寬；市容廟貌都清整，蓬蓬勃勃大可觀。
問道噓噓意可推，蒼天不應悟從來；緣生識相重重說，我法雙空孰往回！

<詩>奉和太虛大師遊嶽絕句各首原韻　　　　 康和聲</詩>
<頁 id="32p438"/>
一紙遙傳迓國師，歡欣喜氣等揚眉；齊來祝聖方南望，忽睹光風霽月儀。
叢林攢集萬人看，翻似禪堂窄不寬；入市更驚群眾雜，一時翹首快先觀。
海宇高名夙所推，相逢又別望重來；他時靈藥花開遍，幸撥衡雲歲幾回！

<詩>奉和太虛大師衡陽紀遊原韻二章　　　　 蔡成楠</詩>
滿　花藥冠峰陽，曲靜西禪月影長；湘水無心流石鼓，劫灰飛舞雁峰蒼。
東洲砥柱水中央，勝地得名始二王；雲樹至今齊二七，船山故院峙瀟湘。

<詩>虛公以遊衡嶽諸作見示為賦一絕即用甲申元旦韻　 封祝祁</詩>
俠氣初潛道力深，衡山洛水總清音；莊嚴彈指微塵裏，認取如來不住心。

<詩>奉贈太虛大師　　　　　　　　　　　　 封祝祁</詩>
行腳天涯結願深，海山卅載編潮音；春城罨畫登臺趣，寶筏低昂入世心。
照眼須眉同古佛，穿雲鐘梵答清吟；遠公他日還吳會，蓮社還容買棹尋。

<詩>奉和太虛老法師甲申元旦即事原韻　　　 巨　贊</詩>
<頁 id="32p439"/>
入佛常懷援引德，榕城今又值雷音；魔強法弱澆風急，整頓僧規仰勝心！
獨秀峰孤灕水涸，山門何幸滿清音！獅弦豈入時人調，大地沉沉春有心。

<詩>敬題太虛大師潮音草舍詩存　　　　　　 蔡　樹</詩>
宗門八指兼詩聖，法相三身印佛心；體露真源融海慧，口宣妙諦振潮音；
歐風美雨隨行腳，山色溪聲入短吟；貫徹古今精揀擇，瓶釵共冶一鑪金。

<詩>恭賀太虛大師元旦微唱　　　　　　　　 蔡　樹</詩>
了識六塵元正覺，風聲爆竹盡圓音；吾師直指真源處，不用將心更覓心。

<詩>奉贈太虛大師　　　　　　　　　　　　 蔡稼蓀</詩>
慈恩一脈接真傳，法乳滂沱遍大千；師表人天咸贊仰，靈光獨自耀西川。
飛錫南遊道路賒，袈裟遠拂祝融霞；歸源大法原無二，北秀南能本一家。
月牙山具勝因緣，一歲曾來兩大賢；雪竇曹溪同運化，法輪常轉十分圓。
西郊路上雨纖纖，聽眾如雲講席添；願共皈心兜率界，層層樓閣現莊嚴。
<頁 id="32p440"/>

<詩>專誠拜訪太虛大師不遇題奉　　　　　　 韓國外交部長繽素昂</詩>
大道難名仰太虛，一生讀破幾車書；夢中渡海非真海，何處涅槃尚有餘！

<詩>敬步太虛大師遊南岳韻　　　　　　　　 漱　芳</詩>
浙水湘江一樣深，朝陽威鳳弄佳音；當今大道陵夷甚，誰識慈尊不動心！

<詩>和太老法師高根岩觀瀑均　　　　　　 彭養光</詩>
師曾為國籲甘霖，三載民猶頌縉岑；何幸高根岩上立，奔泉舞杖作龍吟。

<詩>甲申五月東迓太虛師尊蒞司法行政部演講佛學賦此　 陳觀聖</詩>
佛法本無邊，聞道須有緣；虛大師蒞部，教義請略宣！
部眾舉晚會，爉炬燃座前；恭聆一席話，信心當益堅。
教理與行果，進修分後先；信教明真理，行道慕前賢。
證果憑功行，四者乃兼全；話畢答客問，開示具和顏。
戒殺養慈心，同情出憫憐；惡法能善用，守正得行權。
積極與消極，可作兩面觀；聽講百餘人，會畢俱欣然。

<詩>奉呈太虛大師　　　　　　　　　　　　 黃　山</詩>
<頁 id="32p441"/>
空門消息竟何如？夢裏乾坤變幻多。落葉滿階紅不掃，飛花入硯墨難磨；
間尋字典敲詩句，獨坐蒲團唱佛歌。祇有太虛無物似，一趨一步絕蹉跎。

<詩>呈虛公大師　　　　　　　　　　　　　 唐法化</詩>
巍然當世魯靈光，十載曾無片刻忘。頻夢東南趨雪竇，何時西北泛慈航？
尋師萬里飛龍去，伏櫪半生驚馬藏；倘遇如來詢法化，為言黃鵠願翱翔。

<詩>謁太虛上人　　　　　　　　　　　　　 李敦靜</詩>
莫道因緣事偶然，無端兩度結清緣；吳江花雨莊嚴座，錦水波呈自在蓮。
一葦渡西偕紫氣，眾星拱北望青天。馨香上禱慈悲意，隻手擎回大劫年！
自笑書生亦自憐，報恩古寺昔參禪；袈裟甫卸戎衣著，身世平罹浩劫圈。
萬里征塵慚托缽，廿年風雨賸吟鞭；侯門畢竟深如海，一念回頭自赧然。

<詩>讀太虛大師寄示佛學演講錄　　　　　　 陳乃聖</詩>
佛學出天竺，東亞廣傳布，漢藏與錫蘭，傳流經三處。
錫蘭傳暹緬，由藏入蒙古，漢入傳朝日，近復播寰宇。
<頁 id="32p442"/>
我華儒釋道；三教能融洽，分治世心身，相處冕和協
中國文化史，佛學多功績；承示演講錄，拜讀多受益！

<詩>兩謁大師不晤　　　　　　　　　　　　 葉密峰</詩>
江城木末晚霞天，兩叩禪扉未遇緣。寺院鐘聲清肺腑，關山鼓角壯心弦。
宗風此日嗟淪喪，貝葉當年早乏傳！遙望白雲飛片片，淮南雞犬興悠然。

<詩>乙酉秋日叩別虛大師　　　　　　　　　 陳耕石</詩>
十載皈依疏禮敬，兩年隨侍感裁成；慈雲法雨三根潤，小草欣欣亦向榮。
充耳不聞微妙法，每勞慈意誨諄諄；華嚴會上如聾者，我是其中第一人。
味嘗一滴知全海，大法無言豈貴多；惠我初機真受用，定時定數念彌陀。
間關萬里此西來，勝解難言愧下才；寫得深經三十萬，寶山差幸不空回。

<詩>呈太虛大師　　　　　　　　　　　　　 葉密峰</詩>
梵音渺渺意漫漫，滄海橫流感百端。一缽一缾佛國大，無人無我海天寬；
此身自覺靈根淺，入世原知澈悟難。普渡慈航欣有路，皈依鷲嶺躋高巒。
<頁 id="32p443"/>

<詩>奉和太虛大師元旦之作　　　　　　　　 熊道瑞</詩>
六琯葮飛紫氣臨，來蘇又沛及時霖；聞商赤黨成和議，仰見蒼天悔禍心。
互慶新春烽火息，還防異日業風侵。開迷願仗加持力，廣播潮音萬國駸！

<詩>呈太虛本師　　　　　　　　　　　　　 張聖慧</詩>
勁松豈怯彌天雪，寒鳥無如匝地冰。混跡塵勞緣底事，心期祝髮老燃燈。
誰料六塵同正覺，卻因魔佛起紛綸。白牛高駕凌雲路，南北東西待指津。

<詩>太虛老師乙酉元旦口占懸記勝利讚歎之餘追和兩章備一時詩案　盧鑄</詩>
驚心犬月與羊年，（用宋遺民唐玨詩中語）鬼爛神焦一钁煎；始識吾師悲願力，木雞懸記受降前。
鐵馬宵趨史有徵，木雞晨噪讖終成；大師晝掩維摩室，已見銀潢洗甲兵。

<詩>奉和太虛大師庚戌元旦之作　　　　　　 盧　鑄</詩>
<頁 id="32p444"/>
舊歲山城常苦雨，今年朝日散愁霖。峿臺誰續中興頌，遼海猶傷內嚮心；
喜見王正大一統，翻勞遠客制交侵。長江極望傷春目，空羨青驪賦載駸。

<詩>恭送虛公老人還都　　　　　　　　　　 趙懋芸</詩>
八年避寇蜀江頭，法雨天花怖滿疇；春水巴山驚遠別，寶城縉嶺悵前遊。

<詩>奉呈太虛大師　　　　　　　　　　　　 楊永浚</詩>
萬里西來意，蒼茫浩劫初。歸雲藏法雨；獅吼託新書；
悲願趨龍象，群生念菀枯。何當侍禪定，靜境起深居！

<詩>呈太虛大師　　　　　　　　　　　　　 塊　然</詩>
普陀圓悟妙明心，學貫天人緇素欽！喚醒四洲唯物夢，轉成一致海潮音；
錫飛緬印聯民族，手植僧伽作國琛。愧我緣慳今始見，乞師為點鐵成金！

<詩>太虛法師到京喜占　　　　　　　　　　 金湛霖</詩>
離合萍蹤莫問年，相逢又是暮春天。
（四十年前己酉秋，在廣州始識面。及民九年、二十四
年，各相見一次，今第四回矣！哭厂、逋客久下世。）
<頁 id="32p445"/>
因緣證果修何世？
（乙亥偕亡室劉夫人受戒南華，與師相遇，尚憶及之。江霞公近居粵。）
風俗綱常有主權。自利利人徵佛語，在明明德是心傳。
漫論歷劫不磨折，參透禪機普照宣。

<詩>呈太虛大師　　　　　　　　　　　　　 鄧冶歐</詩>
遺言方便託呻吟，此意隨人有會心。八部護持獅子座，萬方傾仰海潮音；
老人崇德燈能續，（公族祖呂晚村先生，以明季遺老出家，號可求老人。
大事黃梅感不禁！（黃梅五祖肉身為奸黨所毀。）
回首寶通車過處，鐘聲寂寂塔深深。
（公赴武昌寶通寺，曾有深深重見塔，寂寂一聞鐘佳句。）

<詩>太虛大法師贈詩一冊謹占八十字答之　　　　 胡樸安</詩>
我讀寒山子，又復讀拾得，詩理是佛理，不離亦不即。
太虛大法師，贈我詩一帙，詩本文字相，實相亦未失。
非相非非相，此義無人識；若作文字讀，處處是法執；
不作文字相，萬法歸於一。問一在何處？即是眼前物。

<詩>呈虛公大師　　　　　　　　　　　　　 郤　非</詩>
七十餘年學懶殘，是非與我不相干；經聲藉此消長夏，只在蒼岩翠石間。
<頁 id="32p446"/>

<詩>別虛公大師　　　　　　　　　　　　　郤　非</詩>
故人遭際且隨緣，好向岩阿枕石眠；豈問他人生死了，不安然已自安然。

<詩>和宿靈隱聽濤軒詩　　　　　　　　　　 福　善</詩>
隨緣一缽了無痕，且伴煙雲宿紫軒；臥聽松濤聲入奏，山僧古寺動吟魂。

<詩>丙戌臘盡呈太虛大師道長及同居諸友　　 郤　非</詩>
滄海桑田事豈常，此心不歇為誰忙？路人日阻連朝雨，野鼠時空隔夜糧。
世態非真真亦幻，客情是假假生狂；點金縱有神仙術，畢竟難為不死方。
永護靈山古道場，搬柴運水不辭忙；住持為眾籌衣食，職事預謀辦道糧；
服務冗勞靡異志，殷勤辛苦亦同嘗。今人應盡古人力，整理僧伽自有方。

<詩>恭和親教本師太虛菩薩元韻　　　　　　 張聖慧</詩>
魚解深藏鳥息飛，嚴寒釀得雪霏霏；欽聆漸學成菩薩，法法清涼妙入微。

<詩>謹和太虛大師延慶講筵元韻　　　　　　 今　覺</詩>
<頁 id="32p447"/>
寒飆狂吼向南飛，大地漫漫玉屑霏；菩薩不辭風雪苦，競依蓮座叩玄微。

<詩>離上海再別太虛大師　　　　　　　　　 郤　非</詩>
一時同作夢，夢與故人留；各自心無礙，聞師集夢遊。

<詩>中秋有感賦呈虛公大師　　　　　　　　 陳子琦</詩>
烽煙猶遍地，佳節月朦朧；欲把心源照，光輝澈太空。

<詩>太虛大師贊　　　　　　　　　　　　　 余遂幸</詩>
太虛無邊，量無能量，大地陽春，不相而相。
桃李門庭，一時龍象，洪鐘在虡，九垓應響。
指東話西，不少鹽醬，將錯就錯，得一還兩。
只為眉毛拖地，惹得一身骯髒。
太虛空中，之乎者也，覿面相逢，沒處藏蓋。
瞬目視伊，而云不在，通身是口，從何分派？
竿木隨身，打失布袋，畫個草圈，付于後代。
看他鼻孔撩天，原來泥牛入海！

<詩>太虛大師贊　　　　　　　　　　　　　 吳瑞宣</詩>
公之貌也，羅漢化身；公之行也，達摩同欽。
卓錫縉雲，道登彼岸，宏開覺路，度人無算。
<頁 id="32p448"/>
一代宗風，法師是崇！體有金光，萬象皆空。
彌高彌堅，忽後忽前，喟然興歎，學步顏淵。

<詩>題建設人間淨土論　　　　　　　　　　 大　圓</詩>
以真唯識，闢真淨土，一演圓音，萬物作睹。

<詩>題太虛文鈔後　　　　　　　　　　　　 無誩</詩>
整理僧伽制，悲深願豈賒！宏綱廣百丈，絕學續三車；
行在瑜伽本，心開般若花。者般方便說，種子定生芽。

<詩>題潮音草舍詩偈　　　　　　　　　　　 了　空</詩>
八指頭陀後，詩禪第一人！游心天地外，下筆鬼神驚。
格律精唐宋，詞華協舊新；飄然多逸思，兀奡絕風塵。
化跡周寰宇，詩材飽衲囊，山川足吟嘯，聲譽溢華洋。
禪意得佳趣，（大師贈八指頭陀句，）潮音發古香；闡揚深密義，豈只玉琳琅！







<版權>
<節>太虛大師全書 Ver 1.0</節>
底本: 善導寺佛經流通處出版，精裝本三十二冊，民國六十九年十一月三版。
著作權所有者: 財團法人印順文教基金會
地址: 302 台灣新竹縣竹北市縣政九路28巷7號
電話: 886-3-5551830
傳真: 886-3-5537841
網址: <聯 l="http://www.yinshun.org.tw/">http://www.yinshun.org.tw/</聯>
電子郵件: <聯 l="mailto:yinshun.tw@msa.hinet.net">yinshun.tw@msa.hinet.net</聯>

郵政劃撥: 19147201 「財團法人印順文教基金會」

<聯 l="~#2">返回首頁</聯>
</版權>
</檔>
